༄༅། །
ཚད་མ་རིགས་པའི་གཏེར་གྱི་མཆན་འགྲེལ་སྡེ་བདུན་གསལ་བའི་སྒྲོན་མེ་ཞེས་བྱ་བ་བཞུགས་སོ།།འདྲེན་པ་མཉམ་མེད་སྟོན་པ་ཤཱཀྱའི་རྒྱལ། །
དངོས་སྟོབས་རིགས་པའི་སྲོལ་འབྱེད་ཕྱོགས་གླང་ཞབས། །
ལོག་སྨྲ་ཚར་གཅོད་ཆོས་ཀྱི་གྲགས་པ་སོགས། །
འཕགས་ཡུལ་པཎ་གྲུབ་རྣམས་ལ་ཕྱག་བགྱིའོ། །
མྱུར་དུ་དྲི་མ་མེད་པར་སངས་རྒྱས་པའི། །
གཏན་ཚིགས་ས་བཅུའི་མཚན་དཔེ་མ་འདྲེས་གསལ། །
སྡེ་བདུན་མདོ་ཡི་དགོངས་པ་རང་དབང་དུ། །
བཀྲལ་མཛད་ས་སྐྱའི་འཇམ་མགོན་ཆེན་པོར་འདུད། །
རིགས་གཏེར་དགོངས་འགྲེལ་འཆད་ལ་ཟླ་བྲལ་བ། །
རིག་པའི་སེང་གེ་ཉ་དབོན་གཡག་རོང་ཟུང་། །
ཀུན་མཁྱེན་རྗེ་དང་གློ་བོ་མཁན་ཆེན་ཞབས། །
སྡེ་སྣོད་འཛིན་པ་ངག་ཆོས་བཅས་ལ་འདུད། །
བྱམས་པའི་ཏིང་འཛིན་བདུད་རྩིས་འགྲོ་བ་ཀུན། །
དགའ་མཛད་རིས་མེད་བསྟན་པའི་རྒྱལ་མཚན་དང་། །
འཇམ་དབྱངས་ཕྱག་གི་རལ་གྲིས་དབང་བསྐུར་བ། །
མཁྱེན་བརྩེའི་དབང་པོས་ཤིས་པའི་མེ་ཏོག་སྩོལ། །
བདག་བློ་ཚུལ་འདིར་ཁྲིད་མཛད་སྡེ་སྣོད་གསུམ། །
སྨྲ་བའི་སེང་གེ་སྤོབས་པ་རབ་རྒྱས་དང་། །
སྒྲ་ཚད་གླེགས་བམ་གཅིག་གྱུར་ཨ་བྷཱ་ཡ། །
མི་ཕམ་ཕྱོགས་ལས་རྣམ་རྒྱལ་ཞབས་ལ་འདུད། །
འགལ་འབྲེལ་གཅོད་པའི་རྡོ་རྗེའི་བློ་རྣོན་པོས། །
ཕྲ་ཞིབ་ཚུལ་འདི་བདག་འདྲའི་རང་སྟོབས་ཀྱིས། །
འགྲེལ་བའི་སྤྱོད་ཡུལ་མིན་མོད་གོང་མ་ཡི། །
འཁྲུལ་ཟད་གསུང་རབ་ལ་བརྟེན་མཆན་གྱིས་འགྲེལ། །
རྗེ་བཙུན་འཇམ་པའི་དབྱངས་ས་སྐྱ་པཎྜི་ཏས་མཛད་པའི་རབ་བྱེད་བཅུ་གཅིག་གི་བདག་ཉིད་ཚད་མ་རིགས་པའི་གཏེར་འདི་འཆད་པ་ལ་གསུམ། བསྟན་བཅོས་ལ་འཇུག་པའི་ཡན་ལག འཇུག་བྱའི་བསྟན་བཅོས་ཀྱི་དོན་དངོས། བསྟན་བཅོས་མཐར་ཕྱིན་པའི་བྱ་བའོ། །
དང་པོ་ལ། ཐ་སྙད་རྟོགས་པའི་སླད་དུ་མཚན་གྱི་དོན་བཤད་པ། བར་ཆད་ཞི་བའི་ཆེད་དུ་མཆོད་པ་བརྗོད་པ། བསྟན་བཅོས་མཐར་ཕྱིན་པའི་རྒྱུ་རྩོམ་པར་དམ་བཅའ་བ་གསུམ་ལས། དང་པོ་ནི། བཤད་བྱ་བསྟན་བཅོས་འདིའི་མཚན་ལ་རྒྱ་གར་སྐད་དུ་པྲ་མཱ་ཎ་ཡུག་ཏ་ནི་དྷི། དེ་བོད་སྐད་དུ་བསྒྱུར་ན་ཚད་མ་རིགས་པའི་གཏེར་ཞེས་བྱ་སྟེ། སྡེ་བདུན་མདོ་དང་བཅས་པའི་རིགས་པའི་ནོར་བུ་མ་ལུས་པ་འདུས་པའི་གཏེར་ལྟ་བུ་ཡིན་པའི་ཕྱིར། དགོས་པ་བསྟན་བཅོས་འདིའི་མིང་ནི་ལེགས་སྦྱར་གྱི་སྐད་ལས་དྲངས་པའི་སྒྲ་བཤད་འཇུག་མཐུན་པ་ཡིན་ནོ་ཞེས་ཤེས་པའི་ཕྱིར་དུ་རྒྱ་གར་གྱི་སྐད་དང་སྦྱོར་བར་མཛད་དོ། །
གཉིས་པ་བར་ཆད་ཞི་བའི་ཆེད་དུ་མཆོད་པ་བརྗོད་པ་ལ་གསུམ། ལྷག་པའི་ལྷ་ལ་མཆོད་པ་བརྗོད་པ། རྩ་བའི་བླ་མ་ལ་མཆོད་པ་བརྗོད་པ། རིགས་པའི་དབང་ཕྱུག་རྣམ་གཉིས་ལ་མཆོད་པ་བརྗོད་པའོ། །
དང་པོ་ནི། སོ་སྐྱེ། ཉན་རང་། ཐེག་ཆེན་མ་དག་ས་བདུན་ལས་རིང་དུ་འཕགས་པ་སྐུ་གསུང་ཐུགས་ཉེས་རྩུབ་མི་མངའ་བས་འཇམ། དོན་གཉིས་ཕུན་སུམ་ཚོགས་ཤིང་ཀུན་གྱི་བསྟེན་བྱ་མཆོག་ཏུ་གྱུར་པས་དཔལ། གཟོད་ནས་སངས་རྒྱས་སུ་ཟིན་ཡང་བྱང་སེམས་གཞོན་ནུར་གྱུར་པའི་ཚུལ་བསྟན་པ་དེ་ལ་རྩོམ་པ་པོས་སྒོ་གསུམ་འདུད་པ་སྔོན་དུ་བཏང་བ་ཡིན་པས་ན་གུས་པས་ཕྱག་འཚལ་ལོ་ཞེས་སྨྲོས་སོ། །
གཉིས་པ་ནི། བསྟོད་ཡུལ་འདི་ལ་མཁྱེན་བརྩེ་ནུས་པའི་ཡོན་ཏན་མཐའ་ཡས་པ་མངའ་སྟེ། མཁྱེན་པའི་ཁྱད་པར་ཇི་ལྟ་ཇི་སྙེད་ཀྱི་ཤེས་བྱ་ཐམས་ཅད་སྒྲིབ་མེད་དུ་གཟིགས་པའི་སྤྱན་ཡངས་པ་དང་། བརྩེ་བའི་ཁྱད་པར་འགྲོ་བ་ཀུན་ལ་མངོན་མཐོ་དང་ངེས་ལེགས་ཀྱི་དགེ་ལེགས་ཀུན་སྒྲུབ་པར་བཞེད་པའི་ཐུགས་རྗེ་ཅན་ཡིན་པ་དང་། ནུས་པའི་ཁྱད་པར་ཕན་བདེའི་ཆོ་འཕྲུལ་བསམ་ཡས་པའི་ཕྲིན་ལས་རྟག་ཁྱབ་རྒྱུན་མི་ཆད་པར་མཛད་པའི་སྟོབས་མངའ་བའི་ཕྱིར། དེ་ལྟར་མཁྱེན་བརྩེ་ནུས་གསུམ་གྱི་བདག་ཉིད་འཇམ་མགོན་དང་དབྱེར་མེད་པའི་དཔལ་ལྡན་བླ་མ་གྲགས་པ་རྒྱལ་མཚན་གྱི་ཞབས་ལ་མགོས་ཕྱག་འཚལ་ལོ་ཞེས་སོ། །

གསུམ་པ་ནི། བསྟོད་ཡུལ་འདི་དག་ཀླུའི་དབང་པོ་དང་ཆོས་མཚུངས་ཏེ། ཕྲ་ཞིང་མཆོག་ཏུ་ཟབ་པའི་བློ་གྲོས་ཀྱི་སྤྱི་གཙུག་དངོས་སྟོབས་ཀྱི་རིགས་པའི་དོན་མ་ལུས་པ་གཟིགས་པའི་ཡོན་ཏན་ནོར་བུའི་རྒྱན་གྱིས་སྤྲས་པ་དང་། བདེན་པ་གཉིས་ཀྱི་རོ་འཛིན་པའི་དབང་པོ་ཚང་བ་དང་། སྟོང་ཉིད་དང་བདག་མེད་པའི་ཕུད་སྒྲའི་སྒྲ་སྒྲོགས་ཤིང་མཁྱེན་བརྩེའི་ལྟ་ཟེར་ཕས་རྒོལ་དུ་གྱུར་པའི་སྐྱེ་བོས་མི་བཟོད་པ་དང་། རྣམ་གྲོལ་དོན་གཉེར་གྱི་བློ་གསལ་རྒྱ་མཚོའི་རྒྱན་དུ་གྱུར་པ་སྟེ། ཆོས་མཐུན་ལྔས་གཟུགས་རྒྱན་དུ་བཀོད་པའི་ཕྱིར། དེ་ལྟར་དཔལ་ལྡན་ཀླུ་ཡི་དབང་པོ་ཕྱོགས་གླང་དང་ཆོས་ཀྱི་གྲགས་པ་རྣམ་གཉིས་ཕྱོགས་ཐམས་ཅད་ལས་རྣམ་པར་རྒྱལ་བ་ཡིན་ནོ་ཞེས་སོ། །
གསུམ་པ་བསྟན་བཅོས་མཐར་ཕྱིན་པའི་རྒྱུ་རྩོམ་པར་དམ་བཅའ་བ་ནི། གངས་རིའི་ཁྲོད་འདིར་རྟོག་གེ་ལ་མཁས་པ་རྔོག་དང་ཕྱ་གཙང་དོན་གསུམ་ལ་སོགས་པའི་རྒྱུ་སྐར་བྱེ་བ་ཕྲག་བརྒྱའི་བློའི་འོད་ཀྱིས་དཔལ་ལྡན་ཆོས་ཀྱི་གྲགས་པའི་གསུང་རབ་ཀྱི་པདྨོའི་ཁ་ཙམ་རབ་ཏུ་ཕྱེ་མཛད་མོད། འོན་ཀྱང་ས་སྐྱ་པཎྜི་ཏ་གང་གི་བློའི་ཉི་འོད་ཀྱི་སྣང་བས་མ་ཁྱབ་པ་དེ་སྲིད་

༼༧༽
དུ་གཞུང་ལུགས་ཚད་མ་སྡེ་བདུན་གྱི་དགོངས་དོན་མཐར་ཐུག་པའི་གེ་སར་སྙིང་པོ་གསལ་བར་བྱེད་མ་ནུས་པས་དེ་གསལ་བར་བྱ་བའི་ཕྱིར་དུ་རྩོམ་པ་པོ་བདག་གིས་རང་དགར་མ་ཡིན་པ་དཔལ་ཆོས་ཀྱི་གྲགས་པའི་བཞེད་གཞུང་ཇི་ལྟ་བར་སྐྱེས་སྦྱངས་དང་ལྷག་པའི་ལྷའི་བྱིན་གྱིས་བརླབས་པའི་བློ་གྲོས་ཤིན་ཏུ་གསལ་བའི་མིག་གིས་ལེགས་པར་མཐོང་ནས་འགལ་འབྲེལ་དཔྱོད་པའི་ཤེས་རབ་དང་ལྡན་ཅིང་ཕྱོགས་ལྷུང་མེད་པའི་ཡིད་གཟུ་བོར་གནས་པ་དང་ལེགས་བཤད་དོན་དུ་གཉེར་བའི་གང་ཟག་སྐལ་ལྡན་གཞན་ལ་ཀུན་སློང་གྲགས་འདོད་མེད་པའི་བརྩེ་བའི་བསམ་པས་བསྟན་བཅོས་འདི་བཤད་པར་མཛད་དོ། །
གཉིས་པ་འཇུག་བྱ་བསྟན་བཅོས་ཀྱི་དོན་དངོས་ལ་གཉིས། ཤེས་བྱ་སྤྱི་ལྡོག་ནས་གཏན་ལ་ཕབ་པ་དང་། ཤེས་བྱེད་ཚད་མའི་རང་བཞིན་ངེས་པར་བྱ་བའོ། །
དང་པོ་ལ་གསུམ། ཤེས་བྱའི་ཡུལ། ཤེས་བྱེད་ཀྱི་བློ། བློ་དེས་ཡུལ་རྟོགས་ཚུལ་ལོ། །

༼༨༽
དང་པོ་ལ་གཉིས། མཚན་ཉིད་དང་། དབྱེ་བའོ། །
དང་པོ་ཡུལ་གྱི་མཚན་ཉིད་ནི་རང་འཛིན་གྱི་བློས་རིག་པར་བྱ་བ་ཡིན་ཏེ། དེའི་འཇོག་བྱེད་ཡིན་པའི་ཕྱིར། གཉིས་པ་ལ། དགག་གཞག་སྤང་གསུམ་ལས། དང་པོ་ལའང་ཁས་བླང་བརྗོད་པ་དང་། སུན་འབྱིན་བཤད་པ་གཉིས་ལས། དང་པོ་ནི། བོད་ཁ་ཅིག་སྣང་ཡུལ་དང་གཟུང་ཡུལ་དོན་གཅིག་པས། རྟོག་པ་འཁྲུལ་པ་ཡུལ་དུས་རྣམ་པ་ཐ་དད་ཀྱི་དོན་ལ་སྤྱི་གཅིག་ཏུ་གྲུབ་པ་མེད་ཀྱང་གཅིག་ཏུ་གཟུང་བའི་ཡུལ་དོན་བུམ་པ་ལྟ་བུའི་སྤྱི་དང་ནི་རྟོག་མེད་འཁྲུལ་པའི་ཡུལ་མེད་པ་གསལ་སྣང་ཟླ་གཉིས་ལྟ་བུ་དེ་གཉིས་ཡུལ་ཡིན་ནོ་ཞེ་ན། གཉིས་པ་ལ་གཉིས་ལས། 

༼༩༽
དང་པོ་ཡུལ་ཅན་གྱི་བློ་མ་འཁྲུལ་བར་ཐལ་བ་ནི། ཡུལ་དེ་གཉིས་རང་འཛིན་གྱི་ཤེས་པ་རྟོག་པ་དང་མིག་ཤེས་གཉིས་པོ་དེ་འཁྲུལ་པར་འགལ་ཏེ། གཟུང་ཡུལ་ཅན་གྱི་ཤེས་པ་ཡིན་པའི་ཕྱིར་བུམ་འཛིན་གྱི་མིག་ཤེས་བཞིན་ནོ། །
ཁོ་ན་རེ། ཁྱབ་པ་མེད་དེ། གཟུང་ཡུལ་ཡོད་ན་ཡང་ཐག་པ་ལ་སྦྲུལ་འཛིན་གྱི་ཤེས་པ་བཞིན་དུ་རྟོག་པ་རང་འཁྲུལ་པ་ཡིན་གྱི། ཡུལ་མེད་པས་འཁྲུལ་ཤེས་སུ་བཞག་པ་མིན་ནོ་ཞེ་ན། དཔེ་དོན་མི་མཚུངས་ཏེ། ཁྲ་བོར་འཛིན་པའི་མིག་ཤེས་ནི་གཟུང་ཡུལ་ཡོད་པ་ཉིད་ཀྱི་ཕྱིར་མ་འཁྲུལ་ལ། གཟུང་ཡུལ་སྦྲུལ་མེད་པ་ཉིད་ཡོད་པར་འཛིན་པས་ན་སྦྲུལ་འཛིན་གྱི་རྟོག་པ་ནི་འཁྲུལ་པར་འཇོག་པའི་ཕྱིར། གཉིས་པ་ཡུལ་སྣང་རུང་དུ་ཐལ་བ་ནི། སྣང་ཡུལ་དོན་སྤྱི་དང་མེད་པ་གསལ་བ་གཉིས་པོ་ཤེས་པ་ལས་རྫས་ཐ་དད་དུ་གྱུར་པའི་གཟུང་ཡུལ་ཡིན་ན་ཡུལ་སྣང་དུ་རུང་བར་གནས་པའི་གང་ཟག་གཞན་གྱིས་བལྟས་པས་ཀྱང་མཐོང་བར་འགྱུར་དགོས་ཏེ། དཔེར་ན་བུམ་པ་དང་ཀ་བ་ལ་སོགས་པ་མཐོང་རུང་གི་ཡུལ་ན་གནས་པ་ཀུན་གྱིས་མཐོང་བ་བཞིན་ནོ། །

ཡང་ཁོ་ན་རེ། ཡུལ་དེ་གཉིས་ཤེས་པ་ལས་ཐ་དད་པའི་དོན་ཉིད་ཡིན་ཡང་། དཔེར་ན་རང་གི་ལུས་ཀྱི་ནང་མི་མཐོང་བ་བཞིན་དུ་འཁྲུལ་བའི་སྣང་བ་

༼༡༠༽
གཉིས་པོ་དེའང་མཐོང་མཁན་བདག་ཉིད་ཀྱི་བློ་ལ་རྟག་ཏུ་འབྲེལ་བའི་ཕྱིར་ཡུལ་རུང་ན་གནས་པའི་གང་ཟག་གཞན་གྱིས་རྟོགས་པ་དང་མཐོང་བ་མེད་ཅེ་ན། དཔེ་དོན་མི་མཚུངས་ཏེ། ནང་གི་ལུས་ནི་ཡུལ་དུ་རུང་བ་མིན་པར་བསྒྲིབས་པས་ཆོད་པའི་ཕྱིར། དེས་ན་གཞན་དུ་མ་ཟད་རང་གིས་ཀྱང་མི་མཐོང་ངོ་། །
གལ་ཏེ་ཡུལ་ཅན་རང་ཁོ་ན་དང་རྟག་ཏུ་འབྲེལ་པས་ན་ཡུལ་གཉིས་པོ་དེའང་གཞན་གྱི་ཡུལ་དུ་རུང་བ་མིན་ནོ་ཞེ་ན། འོ་ན། རང་གི་བློ་ཁོ་ན་དང་འབྲེལ་བའི་ཕྱིར་སུ་དང་ཡང་ཐུན་མོང་མིན་པས་ན་རང་རིག་པ་བཞིན་དུ་བརྗོད་ཀྱང་གཞན་གྱིས་རྟོགས་པའམ་གོ་བར་ཡང་མི་འགྱུར་རོ། །
ཡང་ཁོ་ན་རེ། གང་ཟག་རང་རང་གི་བློ་དང་འབྲེལ་བའི་དོན་སྤྱི་རེ་རེ་ཡོད་པའི་ཕྱིར་གཅིག་གིས་རང་ཡུལ་དེ་བརྗོད་པས་ཅིག་ཤོས་ཀྱིས་ཀྱང་རང་གི་བློ་ངོའི་ཡུལ་དེ་ཉིད་རྟོགས་སོ་ཤེ་ན། དེ་མི་འཐད་དེ། འཆད་ཉན་བྱེད་པའི་གང་ཟག་གཉིས་ཀྱི་བརྗོད་བྱའི་དོན་སྤྱི་རང་རང་གི་བློ་དང་འབྲེལ་བས་གཅིག་མ་ཡིན་པ་འབྲེལ་མེད་སོ་སོ་བ་ཡིན་པའི་ཕྱིར་ཐུན་མོང་བར་གོ་བར་མི་འགྱུར་ལ། གཉིས་ལ་གཅིག་ཏུ་མཚམས་སྦྱོར་མི་ནུས་པས་སོ། །
གལ་ཏེ་གང་ཟག་སོ་སོའི་བློ་ལ་ཤར་ནས་ཡོད་པའི་སེམས་ཀྱི་རྣམ་པ་དོན་སྤྱི་གཉིས་པོ་འདྲ་བས་ན་འདྲ་བ་ལ་གཅིག་ཏུ་ཞེན་པ་དེ་ལ་དམིགས་ནས་ཐ་སྙད་སྦྱོར་བའི་ཕྱིར་མི་འགལ་ལོ་ཞེ་ན། འོ་ན། འཆད་

༼༡༡༽
པ་པོའི་བློ་ལ་ཤར་བའི་རྣམ་པ་དེ་ཉན་པོའི་བློར་ཤར་རམ་མ་ཤར། རང་ལ་ཤར་ན་ནི་དེ་རང་ཁོ་ནའི་ཡུལ་ཡིན་པས་ཐུན་མོང་མི་འཛིན་ལ། གལ་ཏེ་རང་གི་བློ་ལ་མ་ཤར་ན་ནི་དེ་ཉིད་ཡུལ་མིན་པས་ཕན་ཚུན་འདྲ་བར་ཤེས་པ་མི་སྲིད་པའི་ཕྱིར། དེས་ན་སོ་སོ་ཐ་དད་ཀྱིས་གཟུང་བའི་ཡུལ་དེ་ལ་གཅིག་ཏུ་ཞེན་ཅིང་འཛིན་པ་ག་ལ་སྲིད་དེ་མི་སྲིད་དོ། །
ཡང་ཁོ་ན་རེ། སོ་སོའི་བློ་ངོའི་ཡུལ་དེ་དོན་ལ་ཐ་དད་ཡིན་ཡང་ཐ་དད་དུ་མ་ཤེས་པར་ཡུལ་གཅིག་ཏུ་འཁྲུལ་པའི་སྒོ་ནས་འཛིན་པ་ཡིན་ནོ་ཞེ་ན། ཡུལ་གཅིག་མ་ཡིན་ལ་གཅིག་ཏུ་འཛིན་པ་དེ་ཉིད་ཡུལ་གྱི་གནས་ཚུལ་དང་མི་མཐུན་པས་འཁྲུལ་པའི་བློ་ཡིན་པའི་ཕྱིར་དེ་ལྟ་བུའི་དོན་སྤྱི་དེ་གཟུང་བའི་ཡུལ་ཉིད་དུ་མེད་པར་ཚུལ་དེ་ཉིད་ཀྱིས་གྲུབ་པ་ཡིན་ནོ། །
དོན་དེ་བར་སྐབས་ཀྱི་ཚིགས་སུ་བཅད་པས་བསྟན་པ་དངོས་སྟོབས་ཀྱི་རིགས་པས་དེ་ལྟ་བུའི་འཁྲུལ་ཤེས་ཀྱི་གཟུང་ཡུལ་དེ་གཉིས་ལ་བརྟགས་ན་རྫས་སུ་ཡོད་པའི་ཡུལ་མཚན་ཉིད་པ་མེད་བཞིན་དུ་ད་དུང་ཕལ་ཆེར་ཡུལ་ཡོད་པ་ཉིད་དུ་ཞེན་པ་རྣམས་ནི། དཔེར་ན་ནམ་མཁའ་ག་རེ་ཞེས་ཟེར་བ་ལ། སོར་མོའི་རྩེ་མོས་ནམ་མཁའ་འདིའོ་ཞེས་བསྟན་པ་ན་སོར་མོའི་ཐད་ཀྱི་བར་སྣང་སྟོང་པ་ལ་བལྟས་ནས་མཐོང་རྒྱུ་ཅིའང་མེད་ཀྱང་བདག་གིས་ནམ་མཁའ་མཐོང་ཞེས་བླུན་པོ་རྣམས་ནམ་མཁའ་མཐོང་བར་འཁྲུལ་པ་བཞིན་

༼༡༢༽
ནོ་ཞེས་སོ། །
བར་སྐབས་ཀྱི་ཚིགས་སུ་བཅད་པའོ།།  །།གཉིས་པ་རང་ལུགས་གཞག་པ་ནི། གཞལ་བྱ་མཐར་ཐུག་པའམ་མཚན་ཉིད་པ་ནི་རང་མཚན་གཅིག་ཁོ་ན་ཡིན་ཏེ། དེ་དངོས་སུ་འཇལ་ན་གཟུང་ཡུལ་ཡིན་ལ། ལྐོག་གྱུར་དུ་འཇལ་ན་ཞེན་ཡུལ་དང་། གཉིས་ཀའང་སྐྱེས་བུས་འཇུག་ན་མི་བསླུ་བའི་ཕྱིར་འཇུག་ཡུལ་ཡིན་ནོ། །
གསུམ་པ་རྩོད་པ་སྤོང་བ་ལ་གཉིས། འཁྲུལ་ཤེས་ཡུལ་མེད་ལ་རྩོད་པ་སྤང་བ་དང་། གཟུང་ཡུལ་རང་མཚན་ལ་རྩོད་པ་སྤང་བའོ། །
དང་པོ་ལ་བཞི། གཞལ་བྱ་གཉིས་སུ་གསུངས་པ་དང་འགལ་བ་སྤང་བ། དོན་སྤྱི་དང་མེད་པ་གསལ་བ་ཡུལ་དུ་མཚུངས་པའི་རྩོད་པ་སྤང་བ། མྱོང་བ་དང་འགལ་བ་སྤང་བ། དགག་པ་ཚད་མས་མི་རྟོགས་པར་ཐལ་བ་སྤང་བའོ། །

དང་པོ་ནི། དོན་སྤྱི་ཡུལ་མིན་ན་ཕྱོགས་གླང་གིས། །
གཞལ་བྱ་གཉིས་ཕྱིར་ཚད་མ་གཉིས། །
ཞེས་གཞལ་བྱའི་ཡུལ་གཉིས་སུ་བཞེད་པས་

༼༡༣༽
གནོད་ཅེ་ན། མི་གནོད་དེ། དེ་ནི་གཞལ་བྱའི་ཡུལ་དངོས་ལ་གཉིས་སུ་ཡོད་པས་མིན་གྱི། རང་མཚན་གཅིག་ལ་མངོན་ལྐོག་གི་འཇུག་ཚུལ་གཉིས་ཡོད་པའི་སྒོ་ནས་ཚད་མའི་ཡུལ་རང་མཚན་དང་སྤྱི་མཚན་གཉིས་སུ་གསུངས་པའི་ཕྱིར་རོ། །
གཉིས་པ་ནི། འཁྲུལ་པའི་ཡུལ་གཉིས་ལས་དོན་སྤྱི་གཞལ་བྱར་གསུངས་པ་ལྟར་མེད་པ་གསལ་སྣང་དེའང་ཅིའི་ཕྱིར་གཞལ་བྱར་མི་འཇོག་སྟེ་འཇོག་པའི་རྒྱུ་མཚན་མཚུངས་སོ་ཤེ་ན། མི་མཚུངས་ཏེ། དོན་སྤྱི་ནི་རང་མཚན་མ་ཡིན་ཀྱང་དེར་འཁྲུལ་ནས་གཞུག་པ་ན་འཇུག་ཡུལ་རང་མཚན་ཐོབ་པ་ཡོད་ཅིང་། མེད་སྣང་ནི་རང་གི་ངོ་བོ་རང་མཚན་མ་ཡིན་པར་མ་ཟད། དེ་ལ་རང་མཚན་དུ་ཞེན་པས་ཡུལ་གྱི་དགོས་པ་མེད་ལ། ཞེན་ཀྱང་འཇུག་ཡུལ་རང་མཚན་ཐོབ་པ་མེད་པའི་ཕྱིར་ན་ཡུལ་གྱི་ནུས་པའང་མེད་དོ། །
འོ་ན། རབ་རིབ་ཅན་ལ་སྐྲ་སོགས་སྣང་བ་དེ་དོན་རང་མཚན་མིན་ཞིང་། སྤྱི་མ་ཡིན་པས་སྤྱི་མཚན་ཀྱང་མིན་པས་གང་དུ་འདུ་ཟེར་ན། སྐྲ་ཤད་སོགས་སྣང་བ་ཙམ་པོ་དེ་ཕྱི་དོན་མེད་པར་དེར་སྣང་གི་བློ་ཉིད་ཡིན་པས་རང་མཚན་དུ་འདུ་ལ། བློ་ལས་ཐ་དད་པའི་ཕྱི་རོལ་གྱི་སྐྲར་སྣང་བར་རློམས་པ་ནི་གཞི་མེད་ལ་འཁྲུལ་པ་ཡིན་པས་དོན་

༼༡༤༽
ལ་གྲུབ་པ་མེད་དོ། །
སྐྲར་སྣང་དེ་ནི་དངོས་པོར་ཡོད་དམ། འོན་ཏེ་མེད་ཅེས་རྟོག་པས་དཔྱོད་པ་ན་སྐྲར་སྣང་གི་རྣམ་པ་བློ་ལ་ཤར་བའི་སྤྱི་མཚན་ཡིན་པས་གཞལ་བྱ་ཕུང་གསུམ་པ་མེད་དོ། །
གསུམ་པ་ནི། ཡང་ཁོ་ན་རེ། དོན་སྤྱི་དང་མེད་སྣང་དངོས་མེད་གཉིས་པོ་འདི་འཛིན་པའི་ཡུལ་ཅན་རང་རིག་གི་ཉམས་སུ་མྱོང་བས་དངོས་སུ་གྲུབ་པས་དེས་ཡུལ་གཉིས་པོའམ་ཡོད་པ་ཤུགས་ལ་གྲུབ་པས་ན་མྱོང་བ་འགལ་བ་འདིས་དེ་གཉིས་ལ་ཡུལ་མེད་པར་འདོད་པ་འདི་བཀག་པའང་བསལ་བ་ཡིན་ནོ་ཞེ་ན། དོན་སྤྱི་དང་སྐྲ་ཤད་སོགས་འཛིན་པའི་འཁྲུལ་ཤེས་དེ་གཉིས་ལ་ཡུལ་ཡོད་པར་ཁས་བླངས་ན་གོང་གི་ཚད་མས་གནོད་པས་ན་ཤེས་པ་ལས་ཐ་དད་པའི་ཡུལ་དུ་གྲུབ་པ་མེད་ཅིང་། རང་རིག་གིས་ནི་དེ་དག་གི་རྣམ་པ་ཙམ་ཞིག་དངོས་སུ་ཉམས་སུ་མྱོང་བའི་ཕྱིར་ན་ཡུལ་དེའི་རྣམ་པར་སྣང་བ་དེ་ཉིད་ཤེས་པ་ཉིད་ཡིན་ལ་དེ་ཡང་ནི་རང་ཡུལ་དངོས་པོར་མེད་པ་ལ་ཡོད་པ་ལྟར་འཛིན་པའི་ཕྱིར་དེ་ལ་ལྟོས་ནས་འཁྲུལ་ཤེས་ཡིན་ནོ། །
བཞི་པ་དགག་པ་ཚད་མས་མི་རྟོགས་པར་ཐལ་བ་སྤང་བ་ནི། གལ་

༼༡༥༽
ཏེ་རང་མཚན་མིན་པའི་ཡུལ་གཞལ་བྱ་གཞན་མེད་ན་དངོས་མེད་གཞལ་བྱར་བྱེད་པ་འགལ་ཏེ། དེ་ལ་རང་མཚན་མེད་པའི་ཕྱིར་ཞེ་ན། ཁོ་བོ་ཅག་དགག་སྒྲུབ་བྱེད་པ་ན་དགག་བྱ་དངོས་པོ་ཡོད་པ་ཞིག་བློ་ལ་བཟུང་ནས་དེ་དངོས་པོར་ཡོད་པའམ། དངོས་པོར་མེད་ཅེས་བསྒྲུབ་པའི་ཕྱིར་ན་འགལ་བ་མེད་དེ། བསྒྲུབ་བྱ་དང་མ་འབྲེལ་བར་དངོས་མེད་ཆིག་རྐྱང་རང་དབང་དུ་གཞལ་བ་མ་ཡིན་པའི་ཕྱིར། གཉིས་པ་གཟུང་ཡུལ་རང་མཚན་ལ་རྩོད་པ་སྤང་བ་ལ་རྩོད་པ་དང་། ལན་གཉིས་ལས། དང་པོ་ནི། ཕྱི་ཡི་གཟུང་ཡུལ་ནི་དྲུག་གི་ཅིག་ཅར་སྦྱར་བ་ན་སོགས་ཀྱི་རིགས་པས་ཆོས་གྲགས་སོགས་མཁས་པས་སྔར་བཀག་ཟིན་ལ་ཕྱི་དོན་མེད་པར་ནང་ཤེས་པའི་གཟུང་ཡུལ་ཞིག་ནི་ཕྱི་དོན་ཁས་ལེན་པའི་སྐབས་འདིར་མི་སྲིད་པས། དེས་ན་གཞལ་བྱ་རང་མཚན་གཅིག་པོ་དེ་ཉིད་ཀྱང་མི་འཐད་ཅེས་ནི་འགའ་ཞིག་སྨྲ་བར་བྱེད་དོ། །
གཉིས་པ་ལན་ལ་གཉིས། གྲུབ་མཐའི་རྣམ་གཞག་སྤྱིར་དཔྱད་པ་

༼༡༦༽
དང་། སློབ་དཔོན་གྱིས་ཇི་ལྟར་གཏན་ལ་དབབ་པའོ། །

དང་པོ་ནི། མུ་སྟེགས་ངོ་བོ་ཉིད་རྒྱུར་སྨྲ་བ་དག་ནི་ཆོས་འདི་ཐམས་ཅད་ངོ་བོ་ཉིད་ལས་བྱུང་ངོ་ཞེས་དང་། དབང་ཕྱུག་པས་དབང་ཕྱུག་རྟག་པས་བྱས་པ་དང་། གྲངས་ཅན་པས་རྡུལ་མུན་སྙིང་སྟོབས་གསུམ་ཆ་མཉམ་གཙོ་བོ་ལས་བྱུང་བ་དང་། གཟེགས་ཟན་པ་དང་བྱེ་མདོ་གཉིས་ཀྱིས་རྡུལ་ཕྲན་ལས་བྱུང་ངོ་ཞེས་དང་། སེམས་ཙམ་པས་སྣང་བ་ཐམས་ཅད་རྣམ་པར་རིག་པ་ཙམ་དུ་འདོད་པ་དང་། དབུ་མ་པས་དོན་དམ་པར་སྤྲོས་པ་དང་བྲལ་ཞིང་། ཀུན་རྫོབ་ཏུ་རྟེན་འབྲེལ་སྣ་ཚོགས་སུ་སྣང་བ་འདི་གནས་སྐབས་སུ་མདོ་སྡེ་སྤྱོད་པ་དང་། རྣལ་འབྱོར་སྤྱོད་པ་དང་། འཇིག་རྟེན་གྲགས་སྡེ་དང་མཐུན་པར་འཇོག་པ་གསུམ་ཡོད་པ་ཡིན་ནོ་ཞེས་གྲུབ་པའི་མཐའ་མི་འདྲ་བ་ཐ་དད་པ་དེ་སྐད་དུ་རང་གཞན་གྱི་སྡེ་པ་རྣམས་འདོད་དོ། །
གཉིས་པ་ལ་གཉིས། དོན་རིག་དང་། རྣམ་རིག་གོ །

༼༡༧༽
དང་པོ་ལ་གཉིས་ཏེ། གཞན་ལུགས་དགག་པ་དང་། རང་ལུགས་གཞག་པའོ། །
དང་པོ་ལའང་གཉིས་ཀྱི། དང་པོ་བྱེ་སྨྲའི་ལུགས་དགག་པ་ནི། བྱེ་སྨྲ་ན་རེ། བར་དུ་ཆོད་པའི་གཟུགས་མཐོང་བ་མིན་པའི་ཕྱིར་རྣམ་ཤེས་ཀྱིས་མཐོང་བ་མིན་ནོ། །
དེས་ན་དབང་པོ་གཟུགས་ཅན་པ་དེའང་ཡུལ་ལ་ཕྱོགས་པའི་བྱ་བ་བྱེད་བཞིན་པ་བརྟེན་བཅས་ཉིད་ལྟ་བྱེད་ཡིན་ནོ་ཞེས་འདོད་དོ་ལོ། །
དེ་མི་འཐད་དེ། དབང་པོ་གཟུགས་ཅན་པ་བེམས་པོ་ཡིན་ཕྱིར་ལྟ་བྱེད་དུ་རུང་བ་མིན་ཞིང་། དབང་ཡུལ་རྫས་གཞན་ཡིན་པས་བདག་གཅིག་འབྲེལ་མི་འཐད་ལ། དུས་མཉམ་པ་ཡིན་ན་དེ་ལ་དེ་བྱུང་གི་འབྲེལ་པའང་མེད་པས་མཐོང་བྱ་མཐོང་བྱེད་དུ་མི་འཐད་དོ། །
གཉིས་པ་དེ་དང་ཕྱོགས་མཚུངས་གངས་ཅན་པའི་ལུགས་དགག་པ་ནི། དབང་པོ་ལྟ་བྱེད་མིན་ཀྱང་དུས་མི་མཉམ་ན་ཡུལ་དུ་

༼༡༨༽
མི་རུང་བས་ཡུལ་དང་ཡུལ་ཅན་གྱི་རྣམ་ཤེས་གཉིས་དུས་མཉམ་དུ་ཡོད་པ་ནི་གཟུང་བ་དང་འཛིན་པ་ཡིན་ནོ་ཞེས་པ་ལ་སོགས་གངས་ཅན་པ་འགའ་ཞིག་འདོད་དོ། །
དེ་མི་འཐད་དེ། ཡུལ་ཤེས་གཉིས་དུས་མཉམ་པའི་ཕྱིར་ན་དེ་གཉིས་ལ་གོང་དུ་བཤད་པ་ལྟར་འབྲེལ་པ་མེད་ལ། དེ་ལྟ་ན་ཡུལ་རྒྱུ་མེད་པ་ལ་དེ་ཤེས་པའི་ཡུལ་ཅན་རྣམ་ཤེས་ཀྱང་ཡོད་པ་འགལ་ཏེ། རྒྱུ་མེད་དུ་ཐལ་བའི་ཕྱིར་རོ། །
གལ་ཏེ་སྐད་ཅིག་སྔ་མའི་ཡུལ་ནི་ཤེས་པས་དམིགས་པའི་རྒྱུ་ཡིན་ལ། རང་དང་དུས་མཉམ་པའི་ཡུལ་དེ་གཟུང་ཡུལ་ཡིན་ནོ་ཞེ་ན། འོ་ན། སྐད་ཅིག་སྔ་མའི་ཡུལ་ལས་དབང་པོ་དང་ཡིད་བྱེད་ཀྱིས་རྐྱེན་སྦྱར་ཏེ་སྐྱེས་ཟིན་པའི་ཕྱིར་རྣམ་ཤེས་གྲུབ་ཡོད་པ་དེ་ལ་ཤེས་པ་རང་དང་དུས་མཉམ་གྱི་ཡུལ་གྱི་དགོས་པ་གང་ཡང་མེད་དོ། །
གཉིས་པ་རང་ལུགས་ནི། མདོ་སྡེ་པ་ལྟར་ཕྱི་དོན་དངོས་ཤེས་པ་ལས་ཀློག་ཏུ་གྱུར་པ་ཡིན་མོད། སྐད་ཅིག་སྔ་མ་ལ་ཡུལ་དང་བདག་རྐྱེན་དབང་པོ་དང་དེ་མ་ཐག་རྐྱེན་ཡིད་ལ་བྱེད་པ་གསུམ་ཚོགས་པ་དེ་ལས་སྐད་ཅིག་གཉིས་པར་ཤེས་པ་ཡུལ་གྱི་རྣམ་ལྡན་དུ་སྐྱེས་པ་ཡུལ་གྱི་རྣམ་པ་ཤེས་པའམ་མཐོང་བའི་ཐ་སྙད་བཏགས་པ་ཡིན་ནོ། །
རྒྱུར་འདྲ་བ་ལ་ཤེས་པ་ཡུལ་འདྲ་བར་སྐྱེའི། དབང་པོ་འདྲ་བར་མི་སྐྱེ་བ་ཅི་ཡིན་སྙམ་ན། དེ་

༼༡༩༽
ནི་དངོས་པོའི་ཆོས་ཉིད་ཡིན་ཏེ། དཔེར་ན་ཟས་དང་དུས་དང་དྲོད་ལ་སོགས་པ་བུ་ཡི་རྒྱུ་ཡིན་ཡང་ཕ་མའི་གཟུགས་ཀྱི་དབྱིབས་སོགས་དང་འདྲ་བར་སྐྱེ་བ་བཞིན་ཤེས་པའང་ཡུལ་ཁོ་ན་དང་འདྲ་བར་སྐྱེ་བ་ཡིན་ནོ། །
དེས་ན་ཡུལ་བུམ་པ་ལྟ་བུ་གཅིག་ལ་འབྲས་བུ་གཉིས་ཡོད་དེ། ཡུལ་རང་གི་རིགས་འདྲ་ཕྱི་མ་བསྐྱེད་པ་དང་རང་འཛིན་དབང་མངོན་ལ་རང་འདྲའི་རྣམ་པ་གཏོད་པ་གཉིས་སོ། །

བུམ་འཛིན་ལྟ་བུའི་བློ་ཡང་ཁ་ཕྱིར་བལྟས་ཡུལ་གྱི་རྣམ་པར་སྐྱེས་པ་དོན་རིག་པ་དང་ནང་བལྟས་རང་ཉིད་མྱོང་བ་གསལ་རིག་གི་ངོ་བོར་སྐྱེས་པ་རང་རིག་སྟེ་ཚུལ་གཉིས་ཡིན་པར་འདོད་དོ། །
གཉིས་པ་རྣམ་རིག་པའི་ལུགས་གཏན་ལ་དབབ་པ་ལ་དགག་གཞག་སྤང་གསུམ་ལས། དང་པོ་ལའང་གཉིས་ཀྱི་དང་པོ་བྱེ་མདོ་གཉིས་ཀས་ཕྱི་དོན་གྱི་རྒྱུ་ཆ་མེད་ཀྱི་རྡུལ་ཕྲན་བདེན་པར་འདོད་པ་དེ་མི་འཐད་དེ། ཆ་མེད་ཡིན་ན་རགས་པ་རྩོམ་མི་ནུས་པའི་ཕྱིར་ཏེ། དབུས་རྡུལ་གཅིག་ལ་ཕྱོགས་གཞན་དང་གཞན་ནས་རྡུལ་དུ་མ་མ་འབྱར་བར་རགས་པའི་གོང་བུ་མི་གྲུབ་པའི་ཕྱིར། འབྱར་ན་དབུས་རྡུལ་དེ་ཆ་བཅས་སུ་ཐལ་ཏེ། རྡུལ་ཕྲན་དུ་མ་འབྱར་སའི་ཆ་ཐ་དད་ཡིན་པ་གང་ཞིག རྡུལ་གཅིག་འབྱར་སའི་ཆ་ལ་རྡུལ་དུ་མ་ཤོང་བའི་གོ་སྐབས་མེད་པའི་ཕྱིར་རོ། །
དེ་ལྟར་གཅིག་མ་གྲུབ་

༼༢༠༽
པས་དང་དེས་བསགས་པའི་དུ་མ་མི་འགྲུབ་པ་དེ་ལྟ་ན་ཕྲ་རགས་གཉིས་བདེན་གྲུབ་དང་བྲལ་བའི་ཕྱིར་ཤེས་པ་ལས་གུད་ན་ཕྱི་རོལ་གྱི་དོན་མེད་ལ། རྒྱུ་མཚན་དེས་ན་རྣམ་པ་གཏོད་བྱེད་མེད་པས་རྣམ་པའང་མེད་དེ། མོ་གཤམ་གྱི་བུ་མེད་ན་དེའི་ཁ་དོག་གི་རྣམ་པ་མེད་པ་བཞིན་ནོ། །
གཉིས་པ་འཇིག་རྟེན་གྲགས་པར་བརྟེན་པ་དགག་པ་ནི། ཁ་ཅིག་ཀུན་རྫོབ་ཐ་སྙད་དཔྱོད་པ་ཟླ་བའི་བཞེད་པ་ལྟར་མ་བརྟགས་མ་དཔྱད་པའི་བློ་དང་མཐུན་པར་འཇུག་ཟེར་བ་མི་འཐད་དེ། ཀུན་རྫོབ་ཐ་སྙད་ཀྱི་དཔྱོད་པ་འཇིག་རྟེན་གྲགས་པ་ཙམ་ལ་བརྟེན་ན་མ་དཔྱད་པའི་བློ་ངོར་མངོན་རྗེས་སྒྲུབ་སེལ་སོགས་ཀྱིས་འཇུག་པ་ཚད་མ་དང་ཚད་མིན་གྱི་དབྱེ་བ་སོགས་ཚད་མའི་རྣམ་གཞག་ཐམས་ཅད་མི་འཐད་པས་འགལ་བ་ཡིན་ནོ། །
གཉིས་པ་རྣམ་པར་རིག་པར་སྒྲུབ་པ་ནི། གསལ་དང་ལྷན་ཅིག་དམིགས་པའི་རྟགས་གཉིས་ཀྱིས་ཕྱི་དོན་ཐམས་ཅད་རང་སེམས་ཀྱི་སྣང་བ་ཙམ་དུ་འགྲུབ་སྟེ། ཤེས་བྱའི་ཡུལ་ཆོས་ཅན། དེ་འཛིན་གྱི་ཤེས་པ་དང་ངོ་བོ་གཅིག་ཡིན་ཏེ། ཕྱི་དོན་དུ་གྲུབ་པ་མེད་ཅིང་སྣང་ཙམ་གྱི་ཆ་དེ་གསལ་ཞིང་རིག་པ་ཡིན་པའི་ཕྱིར་ཏེ། ཤེས་པའི་མཚན་ཉིད་དང་ལྡན་པའི་ཕྱིར། དཔེར་ན་ནོག་ལྐོག་ཤལ་གྱིས་དེ་དང་ལྡན་ཚད་བ་ལང་དུ་སྒྲུབ་པ་བཞིན་ནོ། །
ཆོས་གང་ལྷན་ཅིག་དམིགས་པར་ངེས་པ་ཡིན་པ་ལ་རྫས་གཞན་

༼༢༡༽
ཡིན་པ་མི་སྲིད་ཅིང་། རྫས་གཞན་ཡིན་ན་ལྷན་ཅིག་དམིགས་ངེས་ཀྱི་རྟགས་འཇུག་པ་མི་སྲིད་དོ། །
དེས་ན་དཔེ་ཟླ་བ་གཉིས་སྣང་བཞིན་དུ་སྔོ་དང་དེ་འཛིན་ཡང་རྟགས་དེས་རྫས་གཞན་མིན་པར་འགྲུབ་བོ། །
སྔོ་དང་དེ་འཛིན་གྱི་ཤེས་པ་ལྷན་ཅིག་ཏུ་དམིགས་དགོས་པ་རང་མྱོང་གིས་གྲུབ་པས་ན་ཕྱོགས་ཆོས་རྗེས་ཁྱབ་ནི་མཐུན་དཔེ་དབང་ཤེས་འཁྲུལ་པ་ལ་ཟླ་བ་གཅིག་གཉིས་སུ་སྣང་བའི་སྟེང་དུ་གྲུབ་སྟེ། དེ་གཏན་ཚིགས་ལྷན་ཅིག་དམིགས་ངེས་དང་། བསྒྲུབ་ཆོས་རྫས་གཞན་མ་ཡིན་པ་གཉིས་ལ་རྗེས་སུ་འགྲོ་བའི་ཕྱིར་རོ། །
ལྡོག་ཁྱབ་ནི་མི་མཐུན་ཕྱོགས་རྫས་ཐ་དད་གཞན་ལ་མཐའ་གཞན་བཀག་པས་ཁེགས་ཏེ། འདི་ལྟར་དངོས་པོ་ཐ་དད་དུས་མི་མཉམ་པ་ལ་མི་མཉམ་པར་འཛིན་པ་ཉིད་ཀྱིས་དང་། དུས་མཉམ་པ་ལ་ནི་གནོད་པ་ཅན་གྱི་རྟགས་ཀྱིས་ཁེགས་ཏེ། གང་འབྲེལ་པ་མེད་པ་དེ་ལ་ལྷན་ཅིག་དམིགས་ངེས་མེད་དེ། སྔོན་པོ་དང་སེར་པོ་བཞིན་མིག་དང་གཟུགས་ཀྱང་རྫས་ཐ་དད་དུས་མཉམ་པར་ཁྱོད་ཀྱིས་ཁས་བླངས་སོ་ཞེས་སོ། །
གསུམ་པ་དེ་ལ་རྩོད་པ་སྤང་བ་ལ་གཉིས། རྡུལ་ཕྲན་དང་མཚུངས་པའི་རྩོད་སྤང་དང་། རྣམ་པ་ཡོད་མེད་ལ་བརྟགས་ནས་མི་འཐད་པ་སྤང་བའོ། །
དང་པོ་ནི། དབུ་མ་པ་ཁ་ཅིག་ན་རེ། སེམས་ཀྱི་རྒྱུན་ནི་ཡན་ལག་

༼༢༢༽
ཅན་འགོག་པ་དང་རིགས་པ་མཚུངས་ལ། དེས་སེམས་སྐད་ཅིག་མ་དག་ཀྱང་རྡུལ་གྱི་ཆ་ཤས་བཞིན་དུས་འདས་མ་འོངས་ལ་ཕྱོགས་པའི་ཆ་གཉིས་ཡོད་དགོས་པ་དེས་ན་སེམས་སྐད་ཅིག་མ་ལའང་ཐོག་དབུས་མཐའི་སྐད་ཅིག་མ་གསུམ་གྱི་བདག་ཉིད་ཡིན་པའི་ཕྱིར་སེམས་ཀྱང་གཅིག་དང་དུ་མ་བྲལ་ཞེས་ཟེར་རོ། །
དེ་ལ་སྐད་ཅིག་ཆ་ཤས་ཡིན་པ་མི་འཐད་དེ། དེ་ལྟར་ན་སྐད་ཅིག་དེ་གསུམ་གྱི་བདག་ཉིད་ཡིན་པའི་ཕྱིར་ན་སྐད་ཅིག་གཅིག་པ་མི་སྲིད་པར་འགྱུར་ལ། སྐད་ཅིག་གཅིག་པ་མི་སྲིད་ན་ནི་གསུམ་གྱི་བདག་ཉིད་ཡིན་པའང་ཉམས་པས་གསུམ་ཞེས་གཅིག་འགོག་པའང་མི་འཐད་དོ། །
རྡུལ་དང་མི་མཚུངས་ཏེ། འདི་ལྟར་རྡུལ་ནི་རགས་པ་རྩོམ་པའི་ཚེ་དུས་ཅིག་ཅར་དུ་བསྐོར་དགོས་པས་ན་དབུས་ཀྱི་རྡུལ་ཕྲན་ཆ་བཅས་སུ་འགྱུར་ཏེ། དེས་ན་བཞག་ན་ཆ་བཅས་ཡིན་ལ། བཤིག་ན་ཆ་མེད་དུ་འཇིག་སྟེ་སྐྲ་རྩེའི་ཟིལ་པ་བཞིན་ནོ། །
སྐད་ཅིག་ལ་ནི་སྐྱོན་དེ་མི་འཇུག་སྟེ་དུས་གསུམ་ཅིག་ཅར་དུ་མི་རུང་བའི་ཕྱིར་ཏེ། འདས་མ་འོངས་ད་ལྟ་མེད་པའི་ཕྱིར་རོ། །
དེས་ན་ད་ལྟའི་སྐད་ཅིག་རང་གི་ངོས་ནས་ཆ་མེད་ཡིན་ལ། སློབ་དཔོན་འཕགས་པས་སྐད་ཅིག་གསུམ་སྦྲེལ་ནས་བཤིག་པ་འདིས་ཉན་ཐོས་དུས་གསུམ་རྫས་ཡོད་འདོད་པ་འགོག་གི སྐད་ཅིག་ཆ་མེད་ཙམ་དགག་པ་མིན་ཏེ། ད་ལྟའི་སྐད་ཅིག་དོན་བྱེད་ནུས་ཀྱི་དངོས་པོ་ཙམ་གྲུབ་པ་དེ་ཁོ་ནས་ཆ་མེད་དུ་གཞག་ཆོག་པ་ཡིན་ནོ།།  །།

༼༢༣༽
གཉིས་པ་ནི། ཤེས་པ་རྣམ་བཅས་སམ་རྣམ་མེད་གང་ཡིན་ཡང་རུང་སྟེ་ཡུལ་མེད་ན་ཚད་མ་དང་ཚད་མིན་གྱི་རྣམ་གཞག་འགལ་ལོ་ཞེ་ན། དོན་དུ་སྣང་བ་གང་ཡིན་པ་ཐམས་ཅད་བློ་ཉིད་ཡིན་གྱི། སྣང་བ་དེ་ཉིད་ཕྱི་རོལ་ན་གྲུབ་པ་ཅུང་ཟད་ཀྱང་མེད་པར་མཚུངས་མོད། བག་ཆགས་བརྟན་པ་ཟླ་བ་གཅིག་དང་དུང་དཀར་འཛིན་སོགས་ཚད་མ་ཡིན་པ་དང་། མི་བརྟན་པ་ཟླ་བ་གཉིས་དང་སེར་འཛིན་སོགས་ཚད་མ་མིན་པའི་དབང་ལས་བདེན་དང་བརྫུན་པའི་རྣམ་གཞག་བྱེད་པར་འཐད་པ་ཡིན་ནོ། །
དོན་བསྡུ་བའི་ཚིགས་བཅད་ནི་ཇི་སྲིད་ཕྱི་རོལ་ཁས་ལེན་པའི་གྲུབ་མཐའ་ལ་གནས་པ་དེ་སྲིད་ཡུལ་ཤེས་རྫས་གཅིག་ཏུ་མི་འཐད་དེ། དེའི་ཚེ་རྣམ་པ་གཏོད་བྱེད་ཀྱི་རྒྱུ་ལ་གཟུང་ཡུལ་ཞེས་ཟེར་ལ། ཤེས་བྱ་ཐམས་ཅད་ནང་གི་བདག་ཉིད་ཡིན་པར་ཞུགས་པ་ན་ཡུལ་དང་ཡུལ་ཅན་རྫས་ཐ་དད་དུ་གྲུབ་པ་མེད་དོ། །
སྐབས་བསྡུ་བའི་ཚིགས་སུ་བཅད་པའོ། །
ཚད་མ་རིགས་པའི་གཏེར་ལས་ཡུལ་བརྟག་པའི་རབ་ཏུ་བྱེད་པ་སྟེ་དང་པོའི་མཆན་འགྲེལ་བཤད་པའོ། །

༼༢༤༽
གཉིས་པ་ཤེས་བྱེད་ཀྱི་བློ་ལ་གཉིས། མཚན་ཉིད་དབྱེ་བ་དང་བཅས་པ་དང་། དེ་དག་གི་དོན་གཏན་ལ་དབབ་པའོ། །
དང་པོ་ནི། བློ་ཡི་མཚན་ཉིད་ནི་གསལ་ཞིང་རིག་པ་ཡིན་ལ། དེ་ལ་ཡུལ་སོགས་ཀྱི་སྒོ་ནས་དབྱེ་ན་དུ་མར་འགྱུར་ཏེ། ཡུལ་གྱི་སྒོ་ནས་དོན་སྤྱི་དང་མཚན་འཛིན་པའི་རྟོག་བཅས་རྟོག་མེད་གཉིས། ངོ་བོའི་སྒོ་ནས་འཁྲུལ་མ་འཁྲུལ་གཉིས་སོགས་དབྱེ་སྒོ་མང་ཡང་། ཡུལ་ཅན་ཤེས་པའི་སྒོ་ནས་བསྡུ་ན་རང་རིག་གཅིག་ཡིན་ཏེ། དོན་ཐམས་ཅད་རང་མཚན་དང་ཤེས་པ་ཐམས་ཅད་རང་རིག་གཅིག་པུར་མཐར་འདུ་བའི་ཕྱིར་རོ། །
གཉིས་པ་ལ་ཚད་མའི་མཚན་ཉིད་འོག་ཏུ་འཆད་ལ། ཚད་མ་མ་ཡིན་པ་ལ་གཉིས་ཏེ། གཞན་ལུགས་དགག་པ་དང་། རང་ལུགས་གཞག་པའོ། །
དང་པོ་ལའང་གཉིས། ཁས་བླངས་བརྗོད་པ་དང་། དེ་དགག་

༼༢༥༽
པའོ། །
དང་པོ་ནི། བོད་ཁ་ཅིག་ན་རེ། ཚད་མིན་གྱི་བློ་ཐམས་ཅད་ཡིད་དཔྱོད་དང་། སྣང་ལ་མ་ངེས་པ་དང་། བཅད་ཤེས་དང་། ལོག་ཤེས་དང་། ཐེ་ཚོམ་ལྔར་འདུ་ལ། དེ་རེ་རེ་ལའང་མཚན་ཉིད་དང་དབྱེ་བ་གཉིས་གཉིས་ལས། དང་པོ་ཡིད་དཔྱོད་ཀྱི་མཚན་ཉིད་ནི། སྔར་མ་རྟོགས་པའི་ལྐོག་གྱུར་དོན་དང་མཐུན་པར་ངེས་པ། དབྱེ་ན། རྒྱུ་མཚན་མེད་པ་ཕ་མེས་ཀྱི་ཁྲོན་པ་རྙིང་པ་ན་ཆུ་ཡོད་སྙམ་པ་ལྟ་བུ། རྒྱུ་མཚན་ཕྱིན་ཅི་ལོག་མ་ངེས་པ་དང་མ་གྲུབ་པའི་རྟགས་ལ་བརྟེན་ནས་བསྒྲུབ་བྱ་བདེན་པར་མཐའ་གཅིག་ཏུ་འཛིན་པ་ལྟ་བུ། རྒྱུ་མཚན་མ་ངེས་པ་ཚུལ་གསུམ་མི་ཤེས་ཀྱང་བྱས་པའི་རྟགས་ལས་སྒྲ་མི་རྟག་པར་རྟོགས་པ་ལྟ་བུ་སྟེ་གསུམ་མོ། །

སྣང་ལ་མ་ངེས་པའི་བློའི་མཚན་ཉིད་ནི། ལོག་ཕྱོགས་ཀྱི་སྒྲོ་འདོགས་དང་མི་འགལ་བར་དོན་རང་གི་མཚན་ཉིད་སྣང་བ། དབྱེ་ན། ཡུལ་གྱི་རྣམ་པ་མི་གསལ་བ་ཚུར་མཐོང་གི་རྒྱུད་ཀྱི་སྔོ་འཛིན་དབང་པོའི་མངོན་སུམ་དེ་སྔོན་པོ་སྐད་ཅིག་མ་ལ་སྣང་ལ་མ་ངེས་པ་ཡིན་པ་ལྟ་བུ། ཡིད་ཉེ་བར་མ་གཏད་པར་དམིགས་པ་འགའ་ཞིག་ལ་ཡིད་བསྡུས་པ་ན་གཟུགས་སོགས་མཐོང་བ་ལྟ་བུ། འཁྲུལ་པའི་རྒྱུ་མཚན་གྱིས་ཟིན་པ་ཉ་ཕྱིས་ལ་དངུལ་དུ་འཁྲུལ་པའི་ཚེ་ཉ་ཕྱིས་སུ་མ་ངེས་པ་ལྟ་བུ་སྟེ་གསུམ་མོ། །
བཅད་ཤེས་ཀྱི་མཚན་ཉིད་ནི། སྔར་རྟོགས་ཟིན་གྱི་བྱེད་པ་མ་ཉམས་པ་

༼༢༦༽
ལ་ལོག་ཕྱོགས་ཀྱི་སྒྲོ་འདོགས་དང་འགལ་བར་འཇུག་པ། དབྱེ་ན། མངོན་སུམ་བཅད་ཤེས་ཞེས་བྱ་བ་སྔོ་འཛིན་མངོན་སུམ་སྐད་ཅིག་གཉིས་པ་མན་ཆད་ལྟ་བུ་དང་། རྟོག་པ་བཅད་ཤེས་མངོན་སུམ་གྱི་རྗེས་སུ་སྐྱེས་པའི་ངེས་ཤེས་དང་། རྗེས་དཔག་གི་རྗེས་སུ་སྐྱེས་པའི་དྲན་ཤེས་ལྟ་བུ་སྟེ་གསུམ་མོ། །
ཐེ་ཚོམ་དང་ལོག་ཤེས་ནི་རང་ལུགས་དང་མཐུན་ནོ། །
གཉིས་པ་ལ་གསུམ་སྟེ། ཡིད་དཔྱོད་རང་གི་ངོ་བོ་དགག་པ། སྣང་ལ་མ་ངེས་པ་ཚད་མིན་གྱི་བློ་ཡིན་པ་དགག་པ། བཅད་ཤེས་མ་རྟོགས་པ་ལས་ཚད་མིན་གྱི་བློ་གཞན་ཡིན་པ་དགག་པའོ། །
དང་པོ་ལ་གཉིས་ཏེ། སྤྱིར་དགག་པ་དང་། སོ་སོར་དགག་པ། དང་པོ་ལའང་བརྟགས་ན་མི་འཐད་པ་དང་། ཧ་ཅང་ཐལ་བ་དང་། བཟློག་དང་མཚུངས་པ་གསུམ་ལས། དང་པོ་ནི། ཡིད་དཔྱོད་དེ་རྟགས་སུ་བཀོད་པ་ལ་གཏན་ནས་མི་ལྟོས་པ་ཡིན་ན་ནི་དམ་བཅའ་རྐྱང་པ་ཙམ་ཡིན་པས་ད་ལྟར་གྲུབ་མ་གྲུབ་ལ་བརྟགས་ན་ཐེ་ཚོམ་དུ་འགྱུར་ཏེ། ངེས་པ་མི་སྲིད་པའི་ཕྱིར་རོ། །
གལ་ཏེ་རྟགས་ལ་ལྟོས་ན་ཆོས་ཅན་ལ་རྟགས་གྲུབ་ཅིང་མཐུན་ཕྱོགས་ཁོ་ན་

༼༢༧༽
ལ་འཇུག་པའི་ཡང་དག་གམ། ཡང་ན་ཆོས་ཅན་ལ་རྟགས་གྲུབ་ཀྱང་མི་མཐུན་ཕྱོགས་ཁོ་ན་ལ་འཇུག་པའི་འགལ་བ་དང་། གཉིས་ཀ་ལ་འཇུག་པའམ་མི་འཇུག་པའི་མ་ངེས་པ་དང་། ཆོས་ཅན་ལ་རྟགས་མ་གྲུབ་པས་མ་གྲུབ་པ་སྟེ། ལྟར་སྣང་གསུམ་པོ་གང་རུང་ལས་འདའ་བ་མེད་དོ། །
གཉིས་པ་ནི། གལ་ཏེ་རྒྱུ་མཚན་ཕྱིན་ཅི་ལོག་དང་རྒྱུ་མཚན་མ་ངེས་པ་ཅན་གྱི་ཡིད་དཔྱོད་གཉིས་པོ་དེ་རྟགས་མ་གྲུབ་པ་ལ་སོགས་པའི་ལྟར་སྣང་གསུམ་དུ་མི་འདུ་ན་ཡིད་དཔྱོད་བསྐྱེད་པའི་རྟགས་ཞེས་པ་གཏན་ཚིགས་ལྟར་སྣང་བཞི་པ་ཞིག་སྲིད་པར་འགྱུར་ཏེ། གཏན་ཚིགས་ལྟར་སྣང་གསུམ་པོ་གང་ཡང་མིན་པའི་རྟགས་ཡོད་པར་ཁས་བླངས་པའི་ཕྱིར་རོ། །
ཡིད་དཔྱོད་ཞེས་བྱ་བ་འདི་རྟགས་ལྟར་སྣང་མ་ཡིན་ཞིང་དོན་བདེན་པ་ངེས་པ་དེ་ལྟ་ན། དེ་མངོན་རྗེས་གཉིས་སུ་ནི་མི་འདོད་པས་ཡིད་དཔྱོད་ཅེས་པའི་ཚད་མ་གསུམ་པ་ཞིག་སྲིད་པར་འགྱུར་རོ། །
ཡིད་དཔྱོད་དེས་དོན་བདེན་པ་གསར་དུ་ངེས་ཀྱང་ད་དུང་ཚད་མ་མིན་ན་ནི། འོ་ན། རྗེས་སུ་དཔག་པའང་ཚད་མ་མིན་པར་ཅིའི་ཕྱིར་མི་འགྱུར། དོན་བདེན་པ་ངེས་པ་ཡོད་ཀྱང་དེས་རྗེས་དཔག་ལྟར་སྒྲོ་འདོགས་མི་གཅོད་པའི་ཕྱིར་རོ་ཞེ་ན། ངེས་པ་དང་སྒྲོ་འདོགས་གཉིས་པོ་ཕན་ཚུན་གནོད་བྱ་གནོད་བྱེད་མིན་པར་འགྱུར་ལ། འདོད་ན་གཞུང་དང་རིགས་པར་འགལ་ལོ། །
གལ་

༼༢༨༽
ཏེ་དོན་ངེས་པ་ནི་མེད་ཀྱང་ཆུ་ཡོད་པའི་ཁྲོན་པ་རྙིང་པ་ན་ཆུ་ཡོད་དམ་སྙམ་པ་དོན་དུ་བདེན་པའི་ཡིད་དཔྱོད་དང་། མེད་དམ་སྙམ་པ་བརྫུན་པ་ལོག་པའི་ཤེས་པ་དང་། ཡོད་དམ་མེད་སྙམ་པ་གཉིས་ཀར་དོགས་པའི་སོམ་ཉིའི་བློ་སྟེ་ཐེ་ཚོམ་ཡིན་པས་དེ་གསུམ་སོ་སོར་དབྱེ་བ་མི་འགལ་ལོ་ཟེར་ན། བདེན་པ་ངེས་པ་མེད་ན་ཡིད་དཔྱོད་ཀྱི་མཚན་ཉིད་ཉམས་ཏེ། ཡིད་དཔྱོད་ངེས་པ་དོན་མཐུན་དུ་ཁས་བླངས་པའི་ཕྱིར། ཡོད་དམ་མེད་སྙམ་པ་གཉིས་པོ་ཡིད་དཔྱོད་དང་ལོག་ཤེས་གཉིས་སུ་འགྱུར་ན་དེ་ཉིད་ལས་ལོགས་སུ་ཐེ་ཚོམ་གྱི་མཚན་གཞི་རང་རྐྱ་བ་ཞིག་འཇོག་པར་དཀའ་འོ། །

གསུམ་པ་བཟློག་དང་མཚུངས་པ་ནི། ཡང་ན་ཁྱེད་ཀྱིས་ལྐོག་གྱུར་དོན་མཐུན་དུ་ངེས་པ་བདེན་པའི་ཡིད་དཔྱོད་འདོད་པ་ལྟར་ལོག་པའི་ཡིད་དཔྱོད་སྔར་མ་རྟོགས་པའི་ལྐོག་གྱུར་དོན་དང་མི་མཐུན་པར་ངེས་པའང་ཡིད་དཔྱོད་དུ་ཅིའི་ཕྱིར་མི་འཐད། དེ་ལྟར་འདོད་དོ་ཞེ་ན། ཡིད་དཔྱོད་ནི་དོན་མཐུན་བདེན་པ་ཡིན་ནོ་ཞེས་འདོད་པ་ཉམས་སོ། །
ལོག་པ་དེ་གཉིས་ཀར་དོགས་པས་ཡིད་དཔྱོད་མིན་ནོ་ཟེར་ན། འོ་ན། སྔ་མའང་དཔྱད་ན་གཉིས་ཀར་དོགས་པས་ཡིད་དཔྱོད་མིན་པར་མཚུངས་སོ། །
གལ་ཏེ་ཕྱོགས་གཉིས་ཀར་དོགས་པས་ད་དུང་ཐེ་ཚོམ་མ་ཆོད་ན་

༼༢༩༽
ནི་ཐེ་ཚོམ་འགྱུར་གྱི། ཡིད་དཔྱོད་དུ་མི་རུང་ལ། གལ་ཏེ་ཡིད་དཔྱོད་ལ་དོན་མཐུན་མི་མཐུན་གཉིས་ཀ་སྲིད་པར་འདོད་ན་ལྔར་འདོད་པའི་གྲངས་ངེས་འཇིག་གོ །ཡང་སྐྱོན་མེད་དེ། ཡིད་དཔྱོད་རྫུན་པ་དེ་ལོག་ཤེས་ཡིན་ནོ་ཟེར་ན། འོ་ན། ཁྱེད་ཀྱི་ཡིད་དཔྱོད་དེ་ཉིད་ཀྱང་བདེན་པ་ངེས་པ་ཡིན་པའི་ཚད་མ་ཉིད་དུ་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། །
གཉིས་པ་སོ་སོར་དགག་པ་ལ་གསུམ་ལས། དང་པོ་རྒྱུ་མཚན་མེད་པའི་ཡིད་དཔྱོད་དགག་པ་ནི། གལ་ཏེ་ཁྲོན་པར་ཆུ་ཡོད་སྙམ་པ་སོགས་ཡོད་པའི་རྒྱུ་མཚན་མེད་པའམ་མ་བཟུང་བ་ཡི་ཡིད་དཔྱོད་དེ་ཡུལ་དོན་མཐུན་དུ་ངེས་པའི་བདེན་པ་ཡིན་ན་རང་གི་འོག་ན་གཏེར་ཡོད་སྙམ་པ་སོགས་བློ་ཀུན་ཀྱང་བདེན་པར་འགྱུར་ཏེ། རྒྱུ་མཚན་མེད་ཀྱང་བདེན་པར་ཁས་བླངས་སོ། །
གཉིས་པ་རྒྱུ་མཚན་ཕྱིན་ཅི་ལོག་གི་ཡིད་དཔྱོད་དགག་པ་ནི། གལ་

༼༣༠༽
ཏེ་གཞལ་བྱས་མི་རྟག་པར་བསྒྲུབ་པ་སོགས་ཕྱིན་ཅི་ལོག་པའི་རྒྱུ་མཚན་ཅན་ཀུན་ཀྱང་ཁྱོད་ལྟར་ན་ཡིད་དཔྱོད་ཅེས་ཐེ་ཚོམ་ལས་གཞན་པ་ཡིན་དགོས་ནའང་སློབ་དཔོན་གྱིས་རྟགས་ངེས་པའི་བློ་དེ་དག་ཐེ་ཚོམ་དུ་བསྡུས་པས་ན་གཞུང་དང་འགལ་ལོ། །
གསུམ་པ་ལུང་ལ་བརྟེན་པའི་ཤེས་པ་ཡིད་དཔྱོད་ཡིན་པ་དགག་པ་ནི། རང་དང་གཞན་གྱི་སྡེ་པའི་ལུང་ལས་རང་གི་བརྗོད་བྱ་རྟོགས་པའི་བློ་དེ་ནི་ཡིད་དཔྱོད་དོ་སྙམ་ན་མ་ཡིན་ཏེ། དེ་ལ་བདེན་པ་བཞི་དང་བདག་མེད་གཉིས་ལ་སོགས་པ་སྒྲུབ་བྱེད་རྣམ་དག་ཡོད་པ་རྣམས་ཚད་མ། ཁྲུས་དང་དཀའ་ཐུབ་ཀྱིས་སྡིག་པ་འདག་པ་ལ་སོགས་པ་གནོད་བྱེད་ཡོད་པ་རྣམས་ལོག་ཤེས། སྒྲུབ་བྱེད་དང་གནོད་བྱེད་གཉིས་ཀ་མེད་པའི་ལུང་ལས་ཞེན་དོན་ཡོད་པ་རྣམས་ཐེ་ཚོམ། མེད་པ་རྣམས་མ་རྟོགས་པ་སྟེ། དེ་ལྟར་བློ་རིགས་བཞི་པོ་གང་ཡང་རུང་བར་འདུས་པ་ཡིན་གྱི། ཡིད་དཔྱོད་མིན་ནོ། །
གཉིས་པ་སྣང་ལ་མ་ངེས་པ་ཚད་མིན་གྱི་བློ་ཡིན་པ་དགག་པ་ནི། གལ་ཏེ་ཡུལ་མངོན་སུམ་དུ་སྣང་ལ་མ་ངེས་པ་དེ་ཚད་མ་མིན་ན་མངོན་སུམ་

༼༣༡༽
ཀུན་ཀྱང་ཚད་མ་མིན་པར་འགྱུར་ཏེ། རྒྱུ་མཚན་ནི་རང་མཚན་མངོན་སུམ་ལ་ངེས་པ་ཉིད་ནི་སློབ་དཔོན་གྱིས་གཞུང་ལས་བཀག་པའི་ཕྱིར་ཏེ་རང་མཚན་དེར་སྣང་བའི་སྟོབས་ཀྱིས་ཚད་མར་བཞག་གི ངེས་པ་མིན་པར་འོག་ནས་འཆད་པར་འགྱུར་རོ། །
གསུམ་པ་བཅད་ཤེས་མ་རྟོགས་པ་ལས་ཚད་མིན་གྱི་བློ་གཞན་ཡིན་པ་དགག་པ་ལ་གཉིས་ལས། དང་པོ་སྤྱིར་དགག་པ་ནི། བཅད་ཤེས་ཞེས་བྱ་བ་དེ་རིགས་པས་མཐའ་བཅད་ན་རང་ཡུལ་ཚད་མ་བཅད་ཟིན་ཡིན་པས་ཐེ་ཚོམ་ནི་མ་ཡིན་ལ། དེའི་ལྷག་མ་མ་རྟོགས་པ་དང་། ལོག་རྟོག་དང་། ཡང་ན་ཚད་མ་ཉིད་དེ། གསུམ་པོ་གང་རུང་ཞིག་ཏུ་འགྱུར་དགོས་པ་ཡིན་གྱི། གཞན་དུ་མི་འཐད་དེ། རྒྱུ་མཚན་བློ་རིགས་བཞི་པོ་དེ་ལས་གཞན་པའི་བློ་མི་སྲིད་པའི་ཕྱིར་དང་། དེའི་ནང་ནས་ཀྱང་མ་རྟོགས་པའི་ཁོངས་སུ་འདུ་སྟེ། ཁོ་རང་གིས་སྔ་མའི་ཡུལ་དྲན་པ་ཙམ་ལས་རང་ལ་རྟོགས་བྱའི་ཡུལ་མེད་པའི་ཕྱིར་རོ། །

༼༣༢༽
གཉིས་པ་བྱེ་བྲག་ཏུ་མངོན་སུམ་བཅད་ཤེས་དགག་པ་ལ་གཉིས། དངོས་དང་། དེ་ལ་རྩོད་སྤང་ངོ་། །
དང་པོ་ལའང་གཉིས་ཀྱི། དང་པོ་འགལ་བ་ལ་གཞི་མཐུན་དགག་པ་ནི། མངོན་སུམ་ནི་ངོ་བོ་རྟོག་བྲལ། ཡུལ་རང་མཚན། དུས་ད་ལྟར་བ། འཛིན་སྟངས་གསལ་ལ་མ་འདྲེས་པར་འཛིན་པ་ཡིན་ལ། བཅད་ཤེས་ནི་ངོ་བོ་རྟོག་པ། ཡུལ་སྒྲ་དོན། དུས་འདས་པ། འཛིན་སྟངས་མི་གསལ་བ་འདྲེས་པར་འཛིན་པའི་དྲན་པ་ཡིན་པའི་ཕྱིར་ན། དེ་ལྟ་བུའི་ངོ་བོ་དང་། ཡུལ་དང་། དུས་དང་། འཛིན་སྟངས་འགལ་བ་ལ་མངོན་སུམ་ཡང་ཡིན་ལ་བཅད་ཤེས་ཀྱང་ཡིན་པའི་གཞི་མཐུན་པ་ནི་ག་ལ་སྲིད་དེ། མི་སྲིད་དོ། །
གཉིས་པ་དབང་ཤེས་རིགས་ལ་ཚད་མ་དགག་པ་ནི། ཡང་ཁོ་ན་རེ། མི་སྐྱོན་ཏེ། ཡུལ་སྔོན་པོ་ལྟ་བུ་མིག་ཤེས་དང་མ་བྲལ་གྱི་བར་སྔོ་ཙམ་གྱི་རིགས་རྒྱུན་མི་ཆད་པ་དེ་འཛིན་པ་ནི་མངོན་སུམ་དང་བཅད་ཤེས་ཀྱི་

༼༣༣༽
གཞི་མཐུན་ཡིན་ཏེ། སྔོན་པོ་སྐད་ཅིག་དང་པོ་རྟོགས་ཟིན་གྱི་རྗེས་སུ་སྔོན་པོའོ་སྙམ་དུ་ཤེས་པ་དེ་བཅད་ཤེས་ཀྱང་ཡིན་པའི་ཕྱིར་རོ་ཞེ་ན། མི་འཐད་དེ། རིགས་དེ་ནི་སྔོན་པོའི་སྐད་ཅིག་གི་ཕྲེང་བ་ལ་རྒྱུན་གཅིག་ཏུ་འཁྲུལ་ཞིང་ཞེན་པ་ཙམ་ཡིན་གྱི། མངོན་སུམ་གྱི་ཡུལ་དུ་རུང་བ་མ་ཡིན་ཏེ། སྐད་ཅིག་དང་པོ་དེ་གཉིས་པར་མི་སྡོད་པའི་ཕྱིར། མིག་ཤེས་ཀྱིས་སྔོན་པོར་མཐོང་བཞིན་པའི་དོན་ཐམས་ཅད་ད་ལྟ་བ་ཡིན་པས་དེ་ལ་རྗེས་ཤེས་མེད་དོ། །
དོན་བསྡུ་བའི་ཚིགས་སུ་བཅད་པ་ནི། མདོར་ན་མཐོང་བའི་དོན་ད་ལྟར་བ་ལ་རྗེས་ཤེས་མེད་ལ། དེ་གཉིས་གཅིག་ཡིན་པ་འགལ་བའི་ཕྱིར་ན་གཞི་མཐུན་མེད་ཅིང་། ད་ལྟར་བ་མངོན་སུམ་ཡིན་པའི་ཕྱིར་དྲན་པ་མེད་དེ། དྲན་པ་འདས་པའི་ཡུལ་ཅན་ཡིན་པས་སོ། །
སྔ་ཕྱི་གཅིག་ཏུ་བཏགས་པའི་རིགས་ནི་རྫས་སུ་མེད་པས་དབང་པོའི་ཡུལ་དུ་མཐོང་བར་འགལ་ཞིང་། ཡུལ་སྔོན་པོ་ལྟ་བུ་མཐོང་བ་སྔ་ཕྱི་ལ་གཟུང་དོན་གསར་དུ་རྟོགས་པའི་ཚད་མ་ཡིན་མིན་གྱི་ཁྱད་པར་མེད་དེ། སྐད་ཅིག་རེ་རེ་བཞིན་ཡུལ་གསར་པ་ཡིན་པས་སོ། །
སྒྲོ་འདོགས་ཆོད་ཟིན་གྱི་ངེས་པ་ཡོད་ན་མངོན་སུམ་མིན་ཏེ། རྟོགས་ཟིན་མ་བརྗེད་པའི་ཡུལ་ཅན་ཡིན་པས་སོ། །
སྔ་མ་མངོན་སུམ་གྱི་ཡུལ་དང་། ཕྱི་མ་ངེས་པའི་ཡུལ་གཉིས་པོ་སྐད་ཅིག་སྔ་ཕྱི་འདྲ་བར་འཛིན་པ་ནི་རྟོག་པ་ཡིན་པས་ཁྱབ་པ་དེས་ན་མངོན་སུམ་བཅད་ཤེས་དང་གཞི་མཐུན་ཡོད་པའི་རིགས་པ་རང་

༼༣༤༽
མྱོང་གི་ཤེས་པས་བཀག་པ་ཡིན་ནོ། །
ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། །
གཉིས་པ་དེ་ལ་རྩོད་པ་སྤང་བ་ནི། འོ་ན། མངོན་སུམ་རྫས་སྐད་ཅིག་ཁོ་ནར་ཟད་པས་སོ་སྐྱེ་ཤིན་ཏུ་ཕྲ་བའི་སྐད་ཅིག་མ་མི་རྟོགས་པས་སོ་སྐྱེ་ལ་མངོན་སུམ་མི་སྲིད་པར་འགྱུར་རོ་ཞེ་ན། མི་འགྱུར་ཏེ། སོ་སྐྱེས་མངོན་སུམ་རྡུལ་དང་སྐད་ཅིག་ཆ་མེད་ལྟ་བུ་ལ་མི་འཇུག་སྟེ། ཡུལ་དང་དབང་པོའི་རྡུལ་ཕྲ་རབ་ཚོགས་པའི་སྐད་ཅིག་ཇི་སྙེད་ཀྱིས་རྣམ་ཤེས་སྐྱེ་རུང་བར་གྱུར་པ་ན་དེ་སྙེད་ཀྱིས་རང་མཚན་གཟུང་ཡུལ་དུ་བྱེད་པས་མྱོང་བའི་རྣམ་ཤེས་གང་བསྐྱེད་པ་ནི། དཔེར་ན་ཆུ་ཐིགས་གཅིག་ཙམ་གྱིས་བུམ་པ་གང་ནས་ཕྱིར་འབོ་བ་མིན་ཀྱང་གང་བར་སོགས་ནས་ཕྱིར་འབོ་བ་ལ་སོགས་པ་བཞིན་ནོ། །
དེས་ན་རྡུལ་ཕྲན་སྣང་རུང་དུ་ཚོགས་པ་རྟོག་པ་རང་གི་གཟུང་དོན་ལ་མ་འཁྲུལ་པའི་ཤེས་པ་འདི་ཙམ་ཞིག་སོ་སོ་སྐྱེ་བོའི་མངོན་སུམ་ཡིན་པའི་ཕྱིར་ཏེ། བུམ་པ་མངོན་སུམ་བཞིན་ནོ། །
སྐབས་ཀྱི་ཚིགས་བཅད་ནི། གཞན་གྱི་ཚད་མ་ཚད་མིན་གྱི་གསལ་བའི་ཆ་ཅུང་ཟད་ལ་བརྟེན་ནས་བློ་རིགས་ལྔ་སོགས་སུ་དབྱེ་བ་མི་འཐད་དེ། རྩ་བའི་གྲངས་ཀྱི་དབྱེ་བསྡུ་ཇི་སྙེད་པ་རིགས་གཅིག་མི་གཅིག་གི་རིགས་ཀྱི་དབྱེ་བས་བྱས་པ་ཡིན་ལ། དེའི་ནང་གི་ཁྱད་པར་ཕྲ་མོའི་དབྱེ་བསྡུ་ཇི་སྙེད་པ་ནི་རྩ་བའི་རིགས་དེ་ཡི་ཁོངས་སུ་གཏོགས་པར་བཞེད་ཀྱི། ལོགས་

༼༣༥༽
སུ་གྲངས་ངེས་བྱེད་པ་མིན་ལ། དེ་ལྟར་བྱས་ན་ཚད་མ་དང་ཚད་མིན་གཏན་ཚིགས་རྣམས་ཀྱི་དབྱེ་བསྡུའི་རྣམ་གཞག་མ་ནོར་བ་ཆོས་ཀྱི་གྲགས་པའི་དགོངས་པ་སྙོགས་པར་འགྱུར་དོ། །
བར་སྐབས་ཀྱི་ཚིགས་སུ་བཅད་པའོ།།  །།གཉིས་པ་རང་གི་ལུགས་ལ་གསུམ་སྟེ། ཚད་མ་མ་ཡིན་པ་སྤྱིའི་མཚན་ཉིད། གྲངས་ཀྱི་དབྱེ་བསྡུ། སོ་སོའི་རྣམ་གཞག་གོ །དང་པོ་ནི། མི་བསླུ་བ་མ་གྲུབ་པ་ཞེས་བྱ་ན་ནི་ཚད་མ་མིན་པའི་མཚན་ཉིད་ཡིན་ནོ། །
གཉིས་པ་ནི། མ་རྟོགས་པ་དང་། ལོག་པར་རྟོག་པ་དང་། ཐེ་ཚོམ་སྟེ་ཚད་མའི་འགལ་ཟླ་རྣམ་པ་གསུམ་ཡོད་པ་དེ་བློ་ཡུལ་ལ་འཇུག་ཚུལ་གྱི་སྒོ་ནས་ཕྱེ་བ་ཡིན་གྱི། ངོ་བོའི་སྒོ་ནས་བསྡུ་ན་ལོག་རྟོག་དང་ཐེ་ཚོམ་གཉིས་ཀྱང་དོན་ཇི་ལྟ་བ་བཞིན་མ་རྟོགས་པ་ཡིན་པས་གཅིག་ཏུ་འདུའོ། །
གསུམ་པ་ལ་མ་རྟོགས། ལོག་རྟོག ཐེ་ཚོམ་སྟེ་གསུམ་པོ་རེ་རེ་བཞིན་མཚན་ཉིད་དང་། དབྱེ་བ་གཉིས་གཉིས་ལས། དང་པོ་ནི། ཡུལ་དངོས་དེ་དང་དེ་མིན་ཕྱིན་ཅི་ལོག་ཏུ་འཛིན་པ་གཉིས་ཀས་སྟོང་པའི་

༼༣༦༽
བློ་ནི་མ་རྟོགས་པའི་མཚན་ཉིད་ཡིན་ལ། དེ་ལ་དབྱེ་ན་གསུམ་ཡོད་དེ། ཡུལ་དེ་ལ་བློ་གཏན་ནས་མ་ཞུགས་པ་དང་། ཞུགས་ཀྱང་དཔྱད་པ་མ་རྫོགས་པ་དང་། ཚོལ་བའི་བྱ་བ་དཔྱད་པ་རྫོགས་པར་གྱུར་ཀྱང་དོན་དེ་བློའི་ཡུལ་དུ་མ་བྱུང་ནས་མ་རྙེད་པའོ། །
གཉིས་པ་ནི། ཡུལ་དེ་ཉིད་དུ་འཛིན་པ་ལ་དེ་མིན་པ་གཞན་ཡིན་པའི་ཚད་མ་གཞན་གྱིས་གནོད་པ་ཡོད་པའི་བློ་ནི་ལོག་ཤེས་ཀྱི་མཚན་ཉིད། དབྱེ་ན་གཉིས་ཏེ། རྟོག་པ་ལོག་ཤེས་ཡིད་གཉིས་ཀྱིས་བསླད་པ་ལྟ་བུ་དང་ནི་རྟོག་མེད་ཟླ་གཉིས་སྣང་བ་ལྟ་བུ་གཉིས་ཡོད་ལ། དེའང་སོ་སོར་ཕྱེ་ན་རྣམ་པ་ལྔ་ཡོད་དེ། རྟོག་པ་ལ་ཐག་ཁྲར་སྦྲུལ་དུ་འཛིན་པ་ལྟ་བུ་རྣམ་པ་ལ་འཁྲུལ་པ་དང་། ད་ལྟར་གྱི་སྔོན་པོ་ལ་འདས་པའི་སྔོན་པོར་འཛིན་པ་ལྟ་བུ་དུས་ལ་འཁྲུལ་པ་དང་། ཁང་ཕུག་གི་བུམ་པ་ལ་སྒོ་རྒྱབ་ཀྱི་བུམ་པར་འཛིན་པ་ལྟ་བུ་ཡུལ་ལ་འཁྲུལ་པ་དང་གསུམ། རྟོག་མེད་ལ་ཟླ་བ་གཉིས་སྣང་ལྟ་བུ་དབང་ཤེས་བསླད་དང་། རྨི་ལམ་གྱི་ཤེས་པ་ལྟ་བུ་ཡིད་ཤེས་འཁྲུལ་པ་གཉིས་ཡོད་པས་སོ། །
གསུམ་པ་ནི། དེ་ཡིན་པར་འཛིན་ན་ཡང་དེའི་བྱེད་པ་མ་ཉམས་བཞིན་དུ་དེ་མིན་དུ་འཛིན་པའི་འཛིན་སྟངས་ཀྱང་སྲིད་ཅིང་ཡོད་རུང་བའི་བློ་ནི་ཐེ་ཚོམ་གྱི་མཚན་ཉིད་ཡིན། དབྱེ་ན་ཐེ་ཚོམ་དངོས་སུ་ཞུགས་པ་མངོན་དུ་གྱུར་པ་དང་། དངོས་སུ་ཐེ་ཚོམ་མ་ཞུགས་ཀྱང་བརྟགས་ན་ཐེ་ཚོམ་པ་བག་ལ་ཉལ་བ་གཉིས་ཡོད་ལ། མངོན་གྱུར་པའང་སྒྲ་རྟག་མི་རྟག་ལྟ་བུ་ཕྱོགས་གཉིས་

༼༣༧༽
པོ་ཆ་མཉམ་པ་དང་། ཕྱོགས་རེ་རེ་བ་ཤས་ཆེར་འཛིན་པ་དོན་འགྱུར་དོན་མི་འགྱུར་གཉིས་ཡོད་དོ། །
མདོར་བསྡུ་ན་ཚད་མའི་ཤེས་པ་མངོན་རྗེས་གཉིས་པོ་ཡང་དོན་དུ་ཡུལ་ཅན་རང་རིག་ཚད་མ་ཁོ་ནར་འདུས་ཤིང་། ཚད་མ་མིན་པ་གསུམ་པོ་ཡང་མ་རྟོགས་པ་ལས་དོན་གཞན་མིན་པ་ཤེས་པར་བྱའོ། །
ཞེས་བྱ་བ་བསྡུ་བའི་ཚིགས་སུ་བཅད་པའོ། །
ཚད་མ་རིགས་པའི་གཏེར་ལས་བློ་བརྟགས་པའི་རབ་ཏུ་བྱེད་པ་སྟེ་གཉིས་པའི་མཆན་འགྲེལ་བཤད་པའོ།།  །།

༼༣༨༽
གསུམ་པ་བློ་དེས་ཡུལ་རྟོགས་པའི་ཚུལ་ལ་བཞི། སྤྱི་དང་བྱེ་བྲག་གི་རྟོགས་ཚུལ། སྣང་བ་དང་སེལ་བའི་རྟོགས་ཚུལ། བརྗོད་བྱ་དང་རྗོད་བྱེད་ཀྱི་རྟོགས་ཚུལ། འགལ་བ་དང་འབྲེལ་བའི་རྟོགས་ཚུལ་ལོ། །
དང་པོ་ལ་གཉིས་ཀྱི། དང་པོ་ཡུལ་དང་ཡུལ་ཅན་གྱི་རྣམ་གཞག་སྤྱིར་བསྟན་པ་ནི། ཡུལ་རང་མཚན་འཛིན་པའི་ཤེས་པ་ནི་རྟོག་མེད་ཡིན་ལ། ཡུལ་སྤྱི་མཚན་འཛིན་པའི་ཤེས་པ་ནི་རྟོག་པ་དང་བཅས་པ་ཡིན་ནོ། །

དེ་ལ་རང་མཚན་དེ་ནི་རྫས་སུ་དངོས་པོར་གྲུབ་པ་སྟེ་སྤྱི་ནི་དངོས་པོར་གྲུབ་པ་མེད་དོ། །
དེའང་རྫས་དང་ལྡོག་པ། སྤྱི་དང་བྱེ་བྲག སྒྲུབ་པ་དང་གཞན་སེལ། རྟོག་པ་དང་རྟོག་མེད་འདི་དག་ལ་བོད་གཞན་དག་རྣམ་གཞག་གཞན་དུ་འཆད་དེ། རེས་འགའ་མཚུངས་པ་ལྟར་འཆད། རེས་འགའ་མི་མཚུངས་པ་ལྟར་འཆད། རེས་འགའ་བློ་ཆོས་ལྟར་འཆད། རེས་འགའ་དོན་ཆོས་ལྟར་འཆད། རེས་འགའ་སྤྱི་སྒྲུབ་པ་ལྟར་བྱེད། རེས་འགའ་སྤྱི་འགོག་པ་ལྟར་བྱེད་པ་སོགས་རྣམ་རྟོག་གཏིང་ཚུགས་པ་མ་མཐོང་ངོ་། །
ཁོ་བོ་ནི་ཆོས་ཀྱི་གྲགས་པའི་གཞུང་བཞིན་དུ་རྫས་དང་སྤྱི་ཡུལ། རྟོག་པ་དང་

༼༣༩༽
རྟོག་མེད་བློ། སྣང་བ་དང་སེལ་བ་འཛིན་སྟངས་སུ་མཐའ་གཅིག་ཏུ་འཆད་པར་འདོད་དོ། །
བོད་སྔ་རབས་པ་འགའ་ཞིག་ལྡོག་པ་དུ་མ་དང་འབྲལ་མི་ཤེས་པ་རྫས། འདུས་པ་ཅན་གྱི་ཆོས་ཁ་ཡར་བ་ལྡོག་པ་ཡིན་ཟེར་བ་དང་། ཡང་རྫས་ཆོས་དང་ལྡོག་ཆོས་ཀྱི་མཚན་ཉིད་ཀྱང་དངོས་འགལ་རྫས་གཅིག་ལ་མི་འདུ་བ་དང་། དངོས་འགལ་ལྡོག་པ་གཅིག་ལ་མི་འདུ་བ་ཞེས་ཟེར། དེ་ལ་རྫས་ལྡོག་དེ་འདྲ་བ་ནི་མུ་སྟེགས་པས་ཡན་ལག་ཅན་གྱི་རྫས་འདོད་པ་ལྟར་ལྡོག་པ་སྒྲོ་བཏགས་ལ་དོན་ལ་འབྲལ་མི་ཤེས་སུ་འདུ་བ་མེད་པ་དང་། རྫས་ལྡོག་ཕན་ཚུན་གཅིག་གོ་བ་གཅིག་ལ་བརྟེན་པར་ཐལ་བ་སོགས་སྐྱོན་མང་བས་མི་འཐད་ལ། རྫས་ཆོས་དང་ལྡོག་ཆོས་ཀྱང་རྫས་ལྡོག་རང་ལས་མ་འདས་པ་ཡིན་གྱི། ལོགས་སུ་མི་འཐད་དེ། ཁྱོད་ལྟར་ན་མི་རྟག་པ་རྫས་ཆོས་ཡིན་ལ། དེ་ལྟར་ན་མི་རྟག་པའང་འཇལ་བྱེད་ཀྱི་རྗེས་དཔག་གི་ཡུལ་རྫས་སུ་ཐལ་ཞིང་། དེ་མི་འཐད་དེ། འདི་ལྟར་རྗེས་དཔག་གི་གཟུང་ཡུལ་ཡིན་ན་རྫས་དངོས་པོར་མི་འཛིན་པ་ཡིན་པས་དེའི་ཡུལ་ལ་རྫས་ཆོས་འཐད་པ་མ་ཡིན་ནོ། །
གལ་ཏེ་འཐད་ན་བྱས་མི་རྟག་བུམ་པའི་སྟེང་ན་རྫས་ཐ་དད་མེད་པས་བྱས་པ་རྟོགས་ན་མི་རྟག་པའང་རྟོགས་པར་ཐལ་ལོ། །
རྟགས་ལ་བརྟེན་ནས་རང་གི་གཞལ་བྱ་འཇལ་བའི་ཚུལ་ནི་གཞན་སེལ་བའི་སྒོ་ནས་འཇུག་པ་ཡིན་པའི་ཕྱིར་རྗེས་དཔག་ནི་ལྡོག་པ་སྟེ། དེ་མིན་རྣམ་པར་བཅད་པའི་སྒོ་ནས་རང་གི་གཞལ་བྱ་གྲུབ་པར་མཁས་པ་དག་བཞེད་དེ། གོང་གི་དོན་ཧྲིལ་འདྲིལ་ན། རྫས་ནི་དོན་

༼༤༠༽
ལ་གྲུབ་པ་ཡིན་ལ། ལྡོག་པ་ནི་བློས་བརྟགས་པ་ཡིན་པའི་ཁྱད་པར་མ་ཕྱེ་བར། ལྡོག་པ་དོན་ལ་ཡོད་པར་འདོད་པ་དེ་མི་འཐད་དེ། རྗེས་དཔག་གི་དངོས་པོར་འཛིན་པའི་ཡུལ་ཅན་མ་ཡིན་པས། དེའི་ཡུལ་ལ་རྫས་སུ་གྲུབ་པའི་ཆོས་ཡོད་པ་མི་སྲིད་པའི་ཕྱིར། དེས་ན་ཤིང་མིན་ལས་ལྡོག་པའི་ཆ་ལ་ཤིང་ཞེས་བརྟགས་པ་ལྟ་བུ་འཛིན་པའི་ཡུལ་ཅན་རྗེས་དཔག་ནི་རིགས་མི་མཐུན་གཞན་སེལ་བའི་སྒོ་ནས་འཇུག་པ་ཡིན་ནོ། །
གཉིས་པ་སྤྱི་དང་བྱེ་བྲག་གི་རྟོག་པ་ཁྱད་པར་དུ་དཔྱད་པ་ལ་གསུམ་གྱི། དང་པོ་མཚན་ཉིད་ནི། ཐ་དད་ལ་གཅིག་འཛིན་གྱི་སེལ་ངོར་རིགས་མི་མཐུན་གཞན་ལས་ལྡོག་པ་ནི་སྤྱི་དང་། སེལ་ངོར་གཞན་དུ་མ་ཟད་རང་གི་རིགས་མཐུན་གྱི་དངོས་པོ་ཡུལ་དུས་ཐ་དད་པ་མཐའ་དག་ལས་ཀྱང་ལོག་པ་བྱེ་བྲག་ཡིན་པས་ན་དེ་ལྟར་རིགས་མི་མཐུན་པ་དང་། རིགས་མཐུན་ནང་ཚན་ལས་ཀྱང་ལྡོག་པར་བྱེད་པ་ལྡོག་པ་ཆིག་རྐྱང་དང་གཉིས་ཚོགས་ནི་སྤྱི་དང་བྱེ་བྲག་གི་མཚན་ཉིད་ཡིན་ནོ། །
གཉིས་པ་ནི། ཤ་པ་དང་ཙནྡན་ལ་སོགས་པ་རྫས་ཐ་དད་ཕྱོགས་

༼༤༡༽
ཀྱི་བསྡུས་པ་རྣམས་ནི་ཐད་ཀའི་བྱེ་བྲག་ཡིན་ལ། དེ་དང་འབྲེལ་བའི་སྤྱི་ནི་ཐད་ཀའི་སྤྱིའོ། །
ཤ་པ་ལ་སོགས་པ་ཤིང་གི་དངོས་པོ་གཅིག་ཉིད་ཀྱི་སྐད་ཅིག་སྔ་ཕྱི་གཅིག་པ་བཀག་པའི་ཐ་དད་དུས་ཀྱིས་བསྡུས་པ་རྣམས་ནི་གོང་མའི་བྱེ་བྲག་ཡིན་ལ། དེ་དང་འབྲེལ་བའི་སྤྱི་ནི་གོང་མའི་སྤྱིའོ། །

དེ་ལྟ་ན་སྤྱི་དང་བྱེ་བྲག་གཉིས་གཉིས་ཏེ་བཞིར་དབྱེར་ཡོད་དོ། །
དེ་ལ་ཐད་ཀའི་བྱེ་བྲག་རྣམས་ནི་ད་ལྟ་བ་དང་རྒྱུ་ཐ་དད་ལས་སྐྱེས་པའི་ཕྱིར་རྫས་ཐ་དད་ཡིན་ལ། གོང་མའི་བྱེ་བྲག་རྣམས་ནི་རྫས་རྒྱུན་གཅིག་ཡིན་ཀྱང་དུས་ལ་ལྟོས་པས་ན་འདས་མ་འོངས་ཐ་དད་པས་གཅིག་ཡིན་ན་ཅིག་ཤོས་ཡིན་པ་འགལ་བའི་ཕྱིར་གཅིག་པ་བཀག་པའི་ཐ་དད་ཡིན་ནོ། །
གསུམ་པ་དོན་གཏན་ལ་དབབ་པ་ལ་དགག་གཞག་སྤང་གསུམ་ལས། དང་པོ་ལ་གཉིས་ཏེ། རྫས་ཐ་དད་དང་། གཅིག་པ་དགག་པའོ། །
དང་པོ་ལ་གཉིས་ཀྱི། དང་པོ་ཕྱོགས་སྔ་བརྗོད་པ་ནི། མུ་སྟེགས་བྱེ་བྲག་པ་ལ་སོགས་པ་ཁ་ཅིག་སྤྱི་དང་གསལ་བ་སྟེ་བྱེ་བྲག་རྣམས་རྫས་ཐ་དད་པ་ཡིན་ནོ་ཞེས་ཟེར་རོ། །
གཉིས་པ་དེ་དགག་པ་ནི། དེ་མི་འཐད་

༼༤༢༽
དེ། རང་གི་གསལ་བ་རྣམས་ལས་སྤྱི་དེ་དངོས་པོ་ཐ་དད་ཅིག་ཡིན་ན་སྣང་དུ་རུང་དགོས་པ་ལས་སྣང་རུང་མེད་པས་དེ་ཁེགས་པ་ཡིན་ནོ། །
གཉིས་པ་ལ་གསུམ་སྟེ། སྤྱི་གཅིག་བྱེ་བྲག་དུ་མ་དང་གཅིག་པ་དགག་པ་དང་། སྤྱི་དུ་མ་བྱེ་བྲག་དུ་མ་དང་གཅིག་པ་དགག་པ་དང་། མཚུངས་པའི་སྤྱི་དགག་པའོ། །
དང་པོ་ལ་ཁས་བླངས་བརྗོད་པ་དང་། དེ་དགག་པ་གཉིས་ལས། དང་པོ་ནི། ཤེས་བྱ་ཐམས་ཅད་བསྡུ་ན་རྣམ་འགྱུར་ཉི་ཤུ་རྩ་གསུམ་དང་། དེ་རྣམས་ཀྱི་རང་བཞིན་གཙོ་བོ་དང་། རྣམ་འགྱུར་རྣམས་ལ་ལོངས་སྤྱོད་པ་པོ་བདག་ཤེས་རིག་གི་སྐྱེས་བུ་སྟེ་ཉེར་ལྔར་གྲངས་ངེས་པར་འདོད་པའི་གྲངས་ཅན་པ་རྣམས་ན་རེ། བུམ་པའི་སྤྱི་དེ་བུམ་པ་ལ་སོགས་པའི་བྱེ་བྲག་ཐམས་ཅད་ལ་མེ་དང་མེའི་ཚ་བ་ལྟར་རྫས་གཅིག་ཏུ་ཡོད་དོ་ཞེས་ཟེར་ཞིང་། དེ་དང་དོན་མཐུན་པར་གངས་ཅན་པ་ཁ་ཅིག་ཀྱང་ཤིང་གི་བྱེ་བྲག་རྣམས་ཤིང་ཙམ་ཞེས་བྱ་བའི་སྤྱི་དང་རྫས་གཅིག སྔོན་པོའི་བྱེ་བྲག་རྣམས་སྔོ་ཙམ་ཞེས་བྱ་བའི་སྤྱི་དང་རྫས་གཅིག་ཡིན་ནོ་ཞེས་ཟེར་རོ། །

༼༤༣༽
གཉིས་པ་ལ་གསུམ་སྟེ། སྣང་རུང་མ་དམིགས་པ། རྣམ་པར་བརྟགས་པ། ཧ་ཅང་ཐལ་བའོ། །
དང་པོ་ནི། རྫས་གཅིག་ཡིན་ནའང་བྱེ་བྲག་དང་ངོ་བོ་དབྱེར་མེད་པའི་ཕྱིར་སྤྱི་དེ་སྣང་དགོས་པ་ལ་བྱེ་བྲག་སྣང་ཡང་སྤྱི་དེ་སྣང་རུང་མིན་པས་མི་འཐད་དོ། །
གཉིས་པ་ནི། ཤར་དང་ནུབ་ལ་སོགས་པའི་ཡུལ་དང་། འདས་མ་འོངས་ད་ལྟའི་དུས་དང་། སྦོམ་ཕྲ་སོགས་རྣམ་པ་འགལ་བ་ཡི་བྱེ་བྲག་ཐ་དད་པ་མང་པོ་རྣམས་སྤྱི་གཅིག་དང་ངོ་བོ་དབྱེར་མེད་དུ་འབྲེལ་ན་ཡུལ་ཐ་དད་ཀྱི་ཤིང་རྣམས་ཡུལ་གཅིག་ཏུ་སྐྱེ་བ་དང་། དུས་ཐ་དད་ཀྱི་ཤིང་རྣམས་དུས་གཅིག་ལ་སྐྱེ་བ་སོགས་བྱེ་བྲག་རྣམས་ཀྱི་སྐྱེ་འཇིག་གི་ངོ་བོ་གཅིག་ཏུ་འགྱུར་དགོས་སོ། །
དེ་ལྟ་མིན་ན་ངོ་བོ་གཅིག་ལ་སྐྱེས་མ་སྐྱེས། ཞིག་མ་ཞིག་སོགས་ཀྱི་ཆ་གཉིས་ཡོད་པ་འགལ་ལོ། །
གསུམ་པ་ནི། སྤྱི་དང་བྱེ་བྲག་རྫས་གཅིག་ཡིན་ན་མགོ་དང་རྐང་པ་ལ་སོགས་པའི་ཡན་ལག་ཐམས་ཅད་ལ་ཁྱབ་པའི་ཡན་ལག་ཅན་གྱི་རྫས་

༼༤༤༽
གཅིག་ཡོད་ཅེས་ཁས་བླངས་ནའང་ཇི་ལྟར་དགག་སྟེ། སྤྱི་དང་ཡན་ལག་ཅན་མཚུངས་པས་སོ། །
གཞན་ཡང་བྱེ་བྲག་འཛིན་པའི་དབང་པོའང་སྤྱི་འཛིན་པའི་རྟོག་བཅས་ཉིད་དུ་ཐལ་ཏེ། རྫས་གཅིག་ལ་སྣང་མི་སྣང་གཉིས་མི་འཐད་པས་བྱེ་བྲག་སྣང་བ་ལ་སྤྱིའང་སྣང་དགོས་པས་སོ། །
དཀར་ནག་དང་སྣང་མུན་སོགས་འགལ་བ་ཀུན་ཀྱང་རྫས་གཅིག་ཏུ་འགྱུར་ཏེ། དེ་དག་ཁ་དོག་ཙམ་ཞེས་བྱ་བ་ལ་སོགས་པའི་སྤྱི་དང་རྫས་གཅིག་པའི་ཕྱིར་རོ། །
གཉིས་པ་ལའང་ཕྱོགས་སྔ་མ་བརྗོད་པ་དང་། དེ་དགག་པ་གཉིས་ལས། དང་པོ་ནི། ཁ་ཅིག་སྤྱི་གཅིག་མེད་ཀྱང་བྱེ་བྲག་རེ་རེ་དང་འབྲེལ་བའི་སྤྱི་ཡང་བྱེ་བྲག་གི་གྲངས་བཞིན་དུ་མ་ཡོད་དོ་ཞེ་ན། གཉིས་པ་ནི། དེ་ལྟ་ན་སོ་སོ་བ་མིན་པའི་ཐུན་མོང་གི་སྤྱིའི་མཚན་ཉིད་མི་འགྲུབ་སྟེ། སྤྱི་ཡིན་ཚད་ལྡོག་པ་གཉིས་ཚོགས་སུ་གྱུར་ན། དཔེར་ན་ཤ་པའི་སྤྱི་དེ་ལྡོག་པ་གཉིས་ཚོགས་སུ་ཐལ་བས་དགག་སྒྲུབ་ཀྱི་རྣམ་པར་

༼༤༥༽
གཞག་པའང་འཇིག་པར་འགྱུར་ཏེ། ཤ་པ་ཡོད་པར་གྲུབ་པས་ཤིང་གཞན་གྱི་སྤྱི་ཡོད་པར་མི་འགྲུབ་པ་དང་། ཤིང་གཞན་གྱི་སྤྱི་ཡིན་པ་ཁེགས་པས་ཤ་པ་ཡིན་པར་མི་ཁེགས་པས་སོ། །
གསུམ་པ་མཚུངས་པའི་སྤྱི་དགག་པ་ལ་གཉིས་ཏེ། དོན་ལ་མཚུངས་པའི་སྤྱི་དགག་པ་དང་། བློ་ངོར་མཚུངས་པའི་སྤྱི་དགག་པའོ། །
དང་པོ་ལའང་ཁས་བླངས་བརྗོད་པ་དང་། དེ་དགག་པ་གཉིས་ལས། དང་པོ་ནི། ཁ་ཅིག་སྤྱི་སོ་སོ་བ་འབྲེལ་མེད་མི་འདོད་ཀྱི། ཤ་ཤུག་སོགས་ལ་ཡལ་ག་ལོ་མ་དང་ལྡན་པར་མཚན་ཉིད་མཚུངས་པའི་སྤྱི་གཅིག་ཡོད་པ་དེ་དང་། དེའི་བྱེ་བྲག་རྣམས་རྫས་གཅིག་ཡིན་ནོ་ལོ། །
གཉིས་པ་ནི། འདི་དང་འདི་འདྲའོ་ཞེས་པའི་མཚུངས་པ་ནི་རྟོག་པས་སྦྱར་བ་ཙམ་ཡིན་གྱི། རྟོག་པའི་བློ་ཡིས་སྦྱར་བའི་ཆོས་དོན་ཁོ་རང་ལ་མེད་དོ། །
གལ་ཏེ་དོན་རང་ཉིད་ལ་འདྲ་བ་ཞེས་པའི་ཆོས་ཤིག་ཡོད་ན་ནི་སྔོན་དེ་འདྲ་མཐོང་བ་མེད་པའི་ནོར་བུ་ལྟ་བུ་ཞིག་གསར་དུ་མཐོང་ནའང་འདི་ནོར་བུ་གཞན་དང་འདྲའོ་སྙམ་པའི་བློ་སྐྱེ་བར་འགྱུར་དགོས་སོ། །
གཉིས་པ་ནི། ཡང་འགའ་ཞིག་དོན་གྱི་སྟེང་ན་མཚུངས་པའི་སྤྱི་

༼༤༦༽
མེད་ཀྱང་། རྟོག་པས་མཚུངས་པར་གཟུང་བ་ཙམ་ལ་སྤྱི་གཅིག་ཏུ་བྱས་ན་ཅིར་འགྱུར་ཞེ་ན། མཚུངས་པར་འཛིན་པ་ལ་དངོས་པོ་གཅིག་ཡིན་པ་མི་སྲིད་དེ། ཆོས་གཉིས་མེད་པར་རང་གིས་རང་མཚུངས་མི་ཤེས་ལ། ཡུལ་གཅིག་མ་ཡིན་པ་ལ་ནི་སྤྱི་གཅིག་པུའི་སྒྲ་འཇུག་པ་མེད་དེ། སྤྱི་ནི་ཞེན་ཡུལ་ཆོས་གཅིག་མིང་དུ་འཇུག་ཅིང་། གཉིས་ཀྱི་རྣམ་པ་མི་འཆར་བའི་ཕྱིར་རོ། །
གཅིག་ཏུ་མ་ཤར་ཀྱང་མཚུངས་པར་འཛིན་པ་ཉིད་སྤྱི་ཡིན་ནོ་ཞེ་ན། ཐོག་མ་མེད་པ་ནས་གོམས་པའི་དབང་གིས་བློ་ལ་སྤྱི་གཅིག་གི་རྣམ་པ་རང་བཞིན་གྱིས་མ་ཤར་ན་གསར་དུ་མཚུངས་པར་རྟོག་ཀྱང་སྤྱིར་མི་རུང་ཞིང་། དེས་སྤྱིའི་གོ་མི་ཆོད་དེ། དཔེར་ན། ཤིང་ཤ་པ་ཁྱེར་ཤོག་ཅེས་མ་བརྗོད་པར་ཤ་པ་དང་འདྲ་བ་ཁྱེར་ཤོག་ཅེས་བརྗོད་པས་དོན་ཐོབ་མི་ནུས་ཏེ། ཤ་ཤུག་སོགས་ལའང་ཕྱོགས་རེ་འདྲ་བ་ཙམ་ནི་སྤྱི་བྱེ་བྲག་ཡིན་མིན་ཀུན་ལ་ཡོད་ལ། ཡུལ་དུས་རྣམ་པ་ཐམས་ཅད་འདྲ་བའི་ཆོས་ནི་གང་ནའང་མེད་དེ། ཐུན་མིན་རང་གཅིག་པུའི་ཆོས་དེ་གཞན་ལ་མི་སྲིད་པའི་ཕྱིར་རོ། །
དེ་ལྟར་སྤྱི་བདེན་པར་འདོད་པ་རྣམས་ནི་རིགས་པའི་རྒྱལ་པོ་ཆོས་ཀྱི་གྲགས་པས་གསུངས་པ་ཡི་རྣམ་གཞག་རྣམས་དང་ཡང་འགལ་བར་སྣང་སྟེ། རྣམ་འགྲེལ་ལས། སྤྱི་ནི་དངོས་མེད་ངོ་བོ་ཡིན། །
དེ་ཕྱིར་དེ་དབང་སྤྱོད་ཡུལ་མིན། །
དེས་ན་སྤྱི་ཡི་ཆོས་རྣམས་ནི། །
མངོན་སུམ་མིན་པར་གྲུབ་པའི་ཕྱིར། །
ཞེས་པ་ལ་སོགས་པ་གསུངས་པས་སོ། །

༼༤༧༽
གཉིས་པ་རང་གི་ལུགས་ནི། ཤིང་ལྟ་བུའི་ཆོས་དེ་ཤིང་མིན་པའི་ཆོས་ཀུན་གྱི་རང་བཞིན་ལས་ལྡོག་པ་ཙམ་ཞིག་ཤིང་གི་དངོས་པོ་ཀུན་ལ་གྲུབ་པ་དེ་རྣམས་རིགས་མི་མཐུན་གཞན་སེལ་བའི་བློ་ངོར་གཅིག་ཏུ་སྣང་བ་ཐུན་མོང་གི་སྤྱི་ཡིན་ལ། དེ་དང་རང་མཚན་གཅིག་ཏུ་འཁྲུལ་པ་དེ་ལ་དགག་སྒྲུབ་བྱེད་པ་ཡིན་ནོ། །
གསུམ་པ་རྩོད་སྤོང་ནི། ཁ་ཅིག་ན་རེ། གལ་ཏེ་དོན་ཁོ་རང་ལ་སྤྱི་མེད་ན་གཞན་སེལ་གྱི་སྤྱི་དེ་ནི་སྒྲོ་བཏགས་དངོས་མེད་ཙམ་ཡིན་པས་ན་དེ་ལ་སྤྱི་ཞིག་གྲུབ་ཀྱང་། དོན་དངོས་པོ་དང་མ་འབྲེལ་བའི་ཕྱིར་སྤྱི་གྲུབ་པས་བྱེ་བྲག་འགྲུབ་པ་རང་བཞིན་གྱི་རྟགས་དང་། སྤྱི་ཁེགས་པས་བྱེ་བྲག་ཁེགས་པ་ཁྱབ་བྱེད་མ་དམིགས་པ་སོགས་རྟོག་གེའི་རྣམ་གཞག་དང་། བུམ་པར་ཆུ་འོན་ཅིག་ཅེས་པ་ལ་སོགས་པ་འཇིག་རྟེན་གྱི་ཐ་སྙད་ཐམས་ཅད་འཇིག་གོ་ཞེ་ན། དགག་སྒྲུབ་ཐམས་ཅད་རང་སྤྱི་སོ་སོར་ཕྱེས་ནས་མི་བྱེད་ཀྱི། དོན་རང་མཚན་དང་སེལ་བ་སྒྲོ་བཏགས་གཉིས་ངོ་བོ་གཅིག་ཉིད་དུ་འཁྲུལ་ནས་དགག་སྒྲུབ་ཀྱི་ཡུལ་ལ་འཇུག་པ་ན་ཇི་ལྟར་ཞུགས་པ་ལྟར་དོན་རང་གི་མཚན་ཉིད་མ་ནོར་བར་ཤེས་པ་ཐོན་པ་ཙམ་གྱིས་ཚད་མ་དག་གི་བྱ་བ་གྲུབ་པ་ཡིན་པའི་ཕྱིར་ཚུལ་དེ་ཤིན་ཏུ་འཐད་པ་ཡིན་ནོ། །

༼༤༨༽
སྐབས་བསྡུ་བ་ནི་གསལ་བ་ལས་ཐ་དད་པའི་སྤྱི་འདོད་པ་འུག་ཕྲུག་པའམ་བྱེ་བྲག་པ་དང་། སྔ་ས་རྫས་གསལ་བ་དང་སྤྱི་གསལ་གཅིག་ཡིན་ཞེས་འདོད་པ་མུ་སྟེགས་གྲངས་ཅན་པ་ཡིན་ལ། གངས་ཅན་པ་རྣམས་གྲངས་ཅན་པ་དེའི་རྗེས་སུ་འབྲང་ནས་སྤྱི་སོགས་དོན་ལ་ཡོད་པར་འདོད་ཀྱང་སྤྱི་དོན་ལ་མེད་པའི་སེལ་བར་འདོད་པ་ནི་དཔལ་ཆོས་ཀྱི་གྲགས་པ་དང་ས་སྐྱ་པཎྜི་ཏ་བདག་ལ་སོགས་པ་མཁས་པའི་ལུགས་ཡིན་ནོ་ཞེས་སོ། །
བསྡུ་བའི་ཚིགས་སུ་བཅད་པའོ། །
ཚད་མ་རིགས་པའི་གཏེར་ལས་སྤྱི་དང་བྱེ་བྲག་བརྟག་པའི་རབ་ཏུ་བྱེད་པ་སྟེ་གསུམ་པའི་མཆན་འགྲེལ་བཤད་པའོ།།  །།

༼༤༩༽
གཉིས་པ་སྣང་བ་དང་སེལ་བའི་རྟོགས་ཚུལ་ལ་གཉིས་ཏེ། འཇུག་ཚུལ་སྤྱིར་བསྟན་པ་དང་། སོ་སོའི་རང་བཞིན་ངེས་པར་བྱ་བའོ། །
དང་པོ་ནི། རྟོག་མེད་ཤེས་པ་རང་ཡུལ་ལ་སྣང་བའི་སྒོ་ནས་འཇུག་སྟེ། སྣང་ཙམ་གྱིས་བྱ་བ་རྫོགས་པས་སོ། །
སྒྲ་དང་དོན་འདྲེས་པར་འཛིན་པའི་རྟོག་པ་ཐམས་ཅད་ཞེན་ཡུལ་ལ་གཞན་སེལ་བའི་སྒོ་ནས་འཇུག་སྟེ། རིགས་མི་མཐུན་སེལ་བའི་བྱ་བ་བྱེད་དགོས་པས་སོ། །
སྣང་བ་དུང་སེར་དང་དཀར་སྣང་ལྟ་བུ་དང་། སེལ་བ་སྒྲ་རྟག་མི་རྟག་འཛིན་པ་ལྟ་བུ་དེ་དག་ལ་འཁྲུལ་པ་དང་མ་འཁྲུལ་བའི་དབྱེ་བས་གཉིས་གཉིས་ཏེ་རྣམ་པ་བཞི་ཡོད་དོ། །
གཉིས་པ་ལ་གཉིས་ཏེ། སྣང་བ་དང་། སེལ་བའོ། །
དང་པོ་ལ་གསུམ་སྟེ། ཡུལ་གྱི་གནས་ལུགས། བློས་འཛིན་སྟངས། བློ་དོན་མཐུན་པའོ། །

༼༥༠༽
དང་པོ་ནི། ཡུལ་དོན་རང་ལ་གནས་པའི་དངོས་པོ་དཔེར་ན་བཻ་ཌཱུརྻ་ལ་སྔོན་པོ་དང་བྱས་མི་རྟག་ལྟ་བུ་རྣམས་གཅིག་ཡིན་པ་ལ་དོན་གྱི་སྟེང་ན་ཐ་དད་དུ་མ་ཡོད་པ་གཏན་ནས་མི་སྲིད་ཅིང་། བཻ་ཌཱུརྻ་དང་ཨུཏྤལ་སྔོན་པོ་ལྟ་བུ་ཐ་དད་པ་དུ་མ་ལ་སྔོ་ཙམ་གྱི་སྤྱི་གཅིག་ཏུ་གནས་པ་ནི་ནམ་ཡང་མི་སྲིད་ལ། ངོ་བོ་དབྱེར་མེད་པའི་རྫས་གཅིག་ལ་གསལ་བ་དང་མི་གསལ་བའི་ཆ་གཉིས་སུ་སྣང་བ་མེད་དོ། །
གཉིས་པ་ནི། མངོན་སུམ་ཡང་དག་ཐམས་ཅད་ལ་དོན་ཇི་ལྟ་བ་བཞིན་དུ་སྣང་བ་ཡིན་པས་བུམ་པའི་བྱས་པ་དང་མི་རྟག་པ་ལྟ་བུ་རྫས་གཅིག་པ་ལ་ཐ་དད་དུ་སྣང་བ་མེད་ལ། མགྲིན་པ་དང་ལྟོ་བ་ལྟ་བུ་ཐ་དད་པའི་ཡུལ་གཅིག་ཏུ་སྣང་བ་མི་སྲིད་ཅིང་། ཁ་དོག་དང་དབྱིབས་ལྟ་བུ་སྣང་བས་འཇུག་པ་དེ་ལ་ཡུལ་ལ་གང་གནས་ཅིག་ཅར་འཆར་བ་ལས་ཆོས་འགའ་ཞིག་སྣང་། འགའ་ཞིག་མི་སྣང་བའི་རེས་འཇོག་མེད་དེ། དཔེར་ན་མེ་ལོང་ལ་གཟུགས་ཤར་བ་ན་གཟུགས་ཀྱི་མདོག་དབྱིབས་ཇི་ཡོད་འཆར་བ་བཞིན་ནོ། །
གསུམ་པ་ལ་གཉིས་སྟེ། ཇི་ལྟར་མཐུན་པའི་ཚུལ་དང་། མངོན་

༼༥༡༽
སུམ་མ་ངེས་པར་སྒྲུབ་པའོ། །
དང་པོ་ནི། ཡུལ་ལ་ཇི་ལྟར་གནས་པ་ཡི་སྟོབས་ཀྱིས་དབང་ཤེས་ཡུལ་དེའི་རྣམ་ལྡན་དུ་སྐྱེས་པས་ན་ཡུལ་དེ་མེད་ན་དེ་འཛིན་དེ་མི་འབྱུང་བའི་ཁྱབ་པ་ངེས་པའི་ཕྱིར་ཡུལ་ཅན་བློ་དང་ཡུལ་དོན་ཕན་ཚུན་འཆོལ་བ་མེད་དོ། །
འདིར་ངོ་བོ་དབྱེར་མེད་ཀྱི་གཅིག་ཡིན་ན་སྣང་མི་སྣང་གི་ཆ་གཉིས་མེད་པའི་ཁྱབ་པ་འདི་ལ་བུམ་པ་ལྟ་བུ་འཇིག་རྟེན་གྲགས་པའི་རྫས་མི་བཟུང་གི དབང་པོ་ལ་གང་སྣང་བ་དེ་ཙམ་གྱི་རྫས་དེ་ཉིད་ལ་གཟུང་དགོས་ཏེ། བསྟན་བཅོས་ལ་གྲགས་པའི་སྐྱེ་མཆེད་ཀྱི་རྫས་ཡིན་པའི་གནད་ཀྱིས་སོ། །
གཉིས་པ་ལ་གསུམ་སྟེ། མ་ངེས་པར་གྲུབ་པའི་འཐད་པ་དངོས། དེ་ལ་མི་འཐད་པ་སྤང་བ། སྣང་ཡུལ་ལ་སྒྲ་རྟོག་མི་འཇུག་པའི་ཚུལ་ལོ། །
དང་པོ་ནི། སྣང་བའི་ཡུལ་ཅན་རྟོག་མེད་ཡིན་པ་དེས་ན་མངོན་སུམ་ཚད་མ་དེ་ཡང་རྟོག་མེད་ཀྱི་ཤེས་པ་ཡིན་པའི་ཕྱིར་ངེས་པ་མི་དགོས་ཏེ་ངེས་པ་རྟོག་པ་ཡིན་པས་སོ། །

༼༥༢༽
གཉིས་པ་ལ་གཉིས་ཏེ། མངོན་སུམ་ཚད་མས་དགག་སྒྲུབ་བྱེད་ཚུལ་དང་། དེས་ན་མངོན་སུམ་དུ་འགལ་བ་བསྟན་པའོ། །
དང་པོ་ནི། འོ་ན། དངོས་སུ་སྒྲོ་འདོགས་མ་བཅད་པའི་ཕྱིར་དེ་ཚད་མ་མིན་ནོ་ཞེ་ན། མངོན་སུམ་རྟོག་བྲལ་ཡིན་པས་ངེས་པ་མེད་ཀྱང་ཡུལ་ལ་མ་འཁྲུལ་པ་ཉིད་ཀྱིས་ཚད་མ་ཡིན་པར་གྲུབ་པ་ཡིན་ནོ། །
འོ་ན། དེས་དགག་སྒྲུབ་ཇི་ལྟར་བྱེད་ཅེ་ན། དཔེར་ན་བྱི་རུ་མཐོང་བའི་ཚེ་ཁ་དོག་གི་ལྡོག་པ་ལ་འཁྲུལ་པའི་རྒྱུ་མཚན་མེད་པས་རང་སྟོབས་ཀྱིས་ངེས་པ་འདྲེན་ནུས་པས་མངོན་སུམ་ཚད་མ་དེའམ། མི་རྟག་པའི་ལྡོག་པ་ལ་འདྲ་བ་གཞན་འབྱུང་བ་སོགས་འཁྲུལ་པའི་རྒྱུ་མཚན་ཡོད་པས་བྱས་པ་འཛིན་པའི་བློ་ལྟ་བུ་གཞན་གྱི་སྟོབས་ཉིད་ལས་ངེས་པའི་དབང་གིས་དགག་སྒྲུབ་བྱེད་པ་ཡིན་ནོ། །
གཉིས་པ་ལ་གསུམ་སྟེ། སྔོ་ལྡོག་ངེས་པ་རྟོག་པར་བསྒྲུབ་པ། ངེས་པའི་སྒྲོ་འདོགས་གཅོད་པའི་ཚུལ། དེ་སློབ་དཔོན་གྱི་དགོངས་པ་ཡིན་པར་བསྟན་པའོ། །

༼༥༣༽
དང་པོ་ནི། ཡང་འགའ་ཞིག་གིས་སྐད་ཅིག་གི་ལྡོག་པ་ལ་གཞན་སེལ་འཇུག་མོད། སྔོན་པོའི་རང་ལྡོག་ངེས་པ་འདི་རྟོག་པ་ཡིན་པས་མངོན་སུམ་དུ་མི་རུང་ལ། རྟགས་ལ་མ་ལྟོས་པས་རྗེས་དཔག་ཀྱང་མ་ཡིན་ཞིང་། འགལ་ཟླ་མ་བཅད་པས་གཞན་སེལ་དུའང་མི་རུང་ངོ་ཞེ་ན། དོན་ཆ་ཤས་མ་ཕྱེ་བར་མངོན་སུམ་གྱིས་མཐོང་ནས་དེའི་རྗེས་འཇུག་གི་ཤེས་པས་སྔོན་པོའོ་ཞེས་སྤྱིའི་ཚུལ་དུ་རྟོགས་པ་སྔོན་པོའི་ལྡོག་པ་ངེས་པ་ནི་རྟོག་པ་ཡིན་པའི་ཕྱིར་མངོན་སུམ་མ་ཡིན་ལ། སྔོན་པོའི་འགལ་ཟླ་སེར་པོ་སོགས་གཞན་གྱི་ཆ་ཤས་སུ་སྒྲོ་མ་བཏགས་པ་དེ་ཉིད་ཀྱིས་སྔོ་མིན་བཅད་པ་ན་གཞན་སེལ་ཡིན་ཅིང་། སེལ་བ་ལ་དངོས་ཡུལ་མེད་པས་སྣང་བརྟགས་གཅིག་ཏུ་འཁྲུལ་ནས་ཞུགས་ན་འཇུག་ཡུལ་རང་མཚན་ཐོབ་པ་ཡིན་ལ། དེའང་ཁ་ནང་དུ་བལྟ་བ་ལ་རང་རིག་གཅིག་ཡིན་པས་མ་འཁྲུལ་བའི་ཚད་མར་འདོད་དོ། །
གཉིས་པ་ནི། བློ་གང་ལ་ངེས་པ་ཡོད་པ་དེས་དེ་མིན་འགལ་ཟླ་གཞན་གྱི་ཆ་ཤས་སུ་སྒྲོ་འདོགས་པ་དེ་གཅོད་པ་ཡིན་པར་ཤེས་པར་བྱ་སྟེ། ངེས་པ་དང་ནི་སྒྲོ་འདོགས་གཉིས་སྣང་མུན་ལྟར་ལྷན་ཅིག་མི་གནས་འགལ་ཡིན་པའི་ཕྱིར་རོ། །

༼༥༤༽
གསུམ་པ་དེ་སློབ་དཔོན་གྱི་དགོངས་པ་ཡིན་པར་བསྟན་པ་ནི། དེ་ཡིན་དུ་ངེས་པ་དང་ནི་དེ་མིན་དུ་སྒྲོ་འདོགས་པའི་ཡིད་གཉིས་ཀའང་གཞན་སེལ་བའི་སྒོ་ནས་འཇུག་པའི་ཕྱིར་དེས་སྒྲོ་འདོགས་དེ་དག་མངོན་སུམ་མ་ཡིན་ནོ་ཞེས་རིགས་པའི་དེ་ཁོ་ན་ཉིད་མཁྱེན་པས་རྣམ་འགྲེལ་ལས། ཆ་ཤས་སྒྲོ་འདོགས་ཇི་སྙེད་པ། །
དེ་བསལ་ཕྱིར་ན་ངེས་པ་དང་། །
སྒྲ་ཡང་དེ་ཉིད་ཁོ་ན་དེ། །
དེ་དག་སྤྱོད་ཡུལ་ཐ་དད་ཅན། །
ཞེས་དང་། དོན་གྱི་རང་གི་ངོ་བོ་གཅིག །བདག་ཉིད་མངོན་སུམ་ཡིན་པ་ལ། །
ཚད་མ་རྣམས་ཀྱི་བརྟག་བྱ་གང་། །
མ་མཐོང་ཆ་གཞན་ཅི་ཞིག་ཡོད། །
ཅེས་སོགས་མང་དུ་གསུངས་པ་ཡིན་ནོ། །
གསུམ་པ་སྣང་ཡུལ་ལ་སྒྲ་རྟོག་མི་འཇུག་པའི་ཚུལ་ལ་གསུམ། སྣང་ན་དགག་སྒྲུབ་ཅིག་ཅར་ཐལ་བ། དོན་གཅིག་གི་མིང་ཐམས་ཅད་རྣམ་གྲངས་པ་ཡིན་པ། ལྡོག་པས་འབྱེད་ན་སེལ་བར་འགྱུར་བའོ། །
དང་པོ་ནི། དེ་མིན་གཅོད་པའི་མིང་གི་སྒྲ་དང་། དེ་ལྟར་ངེས་

༼༥༥༽
པའི་རྟོག་པ་དེ་དག་ཀྱང་དངོས་པོ་སྣང་བས་འཇལ་ན་སྐྱོན་ཅི་ཡོད་ཟེར་ན། དེ་ལྟ་ན་ནི་ཡིན་མིན་དང་ཡོད་མེད་ཀྱི་དགག་སྒྲུབ་ཐམས་ཅད་ཀྱང་ཡུལ་དེ་སྣང་ཙམ་ན་ཅིག་ཅར་རྟོགས་པར་འགྱུར་ཏེ། སྣང་བས་འཇུག་པ་ལ་རེས་འཇོག་མེད་པའི་ཕྱིར། དེ་ལྟར་ན་བུམ་པ་མཐོང་བའི་གང་ཟག་ལ་བུམ་པའི་སྟེང་ན་ད་གཟོད་དགག་སྒྲུབ་དགོས་པ་མེད་པར་འགྱུར་ཏེ། བུམ་པ་སྣང་ཙམ་ན་དེའི་ཆོས་བྱས་མི་རྟག་སོགས་སྣང་ཟིན་པའི་ཕྱིར་རོ། །

གཉིས་པ་ནི། གཞན་ཡང་སྣང་ཡུལ་དོན་གཅིག་པུ་ཉིད་ལ་བུམ་པ་དང་། བྱས་པ་དང་། མི་རྟག་པ་སོགས་མིང་ཐ་དད་པའི་སྒྲ་དང་ངེས་པ་ཇི་སྙེད་ཀྱིས་བརྗོད་ཅིང་དུ་མར་བཏགས་ན་ཡང་དོན་གཅིག་གི་མིང་གི་རྣམ་གྲངས་བརྗོད་པ་ལྟར་གོ་རྒྱུ་གཅིག་ལས་མེད་པར་འགྱུར་བ་ཡིན་ཏེ། རྟགས་ཆོས་དོན་གསུམ་གྱི་ལྡོག་པ་ཐ་དད་དུ་བློ་ལ་འཆར་བ་མིན་པའི་ཕྱིར་ཡང་སྒྲ་རྟོག་སྣང་བས་འཇུག་པ་མིན་ནོ། །
གསུམ་པ་ནི། ཁོ་ན་རེ། སྐྱོན་མེད་དེ། བྱས་མི་རྟག་སོགས་དོན་དེ་ཉིད་ལ་ལྡོག་པས་འབྱེད་པ་ཡིན་ཟེར་ན། དེ་ནི་དོན་སེལ་བ་ཡིན་

༼༥༦༽
པ་ལ་དངོས་པོའི་མིང་གིས་བཏགས་པར་ཟད་པས་ན་སེལ་བ་དེ་ལ་སྣང་བར་རློམ་པ་རྣམས་ནི་འཁྲུལ་པ་ཡིན་ནོ། །
གཉིས་པ་སེལ་བ་ནི། རང་དང་དངོས་འགལ་བཅད་པའི་རྟོག་པ་སྒོ་ནས་ཡུལ་ལ་འཇུག་པ་ནི་གཞན་སེལ་གྱི་ཡུལ་ཅན་ནམ་འཛིན་སྟངས་ཡིན་པར་བཞེད་ལ། དེ་ལ་རང་བཞིན་ངེས་པར་བྱ་བ་དང་། རྩོད་པ་སྤང་བ་གཉིས། དང་པོ་ལའང་གཉིས། རྣམ་གཞག་དང་། རབ་ཏུ་དབྱེ་བའོ། །
དང་པོ་ནི། གཞན་སེལ་དེ་རྟོག་པས་བརྟགས་པ་ཙམ་ཡིན་པའི་ཕྱིར་བློ་ངོ་ཙམ་ལས་སེལ་བ་རང་རྐྱ་བ་ལ་དངོས་ཀྱི་ཡུལ་ལམ་ཡུལ་མཚན་ཉིད་པ་མེད་ཀྱང་སྣང་བཏགས་གཅིག་ཏུ་འཁྲུལ་པའི་འཇུག་ལྡོག་གི་ཡུལ་ནི་རང་མཚན་ཡིན་ཞིང་། དེ་ཉིད་དོན་གྱི་སྟེང་ན་གཅིག་དང་ཐ་དད་ཕན་ཚུན་འདྲེས་པ་མེད་ཀྱང་རང་མཚན་གཅིག་ཡིན་པ་དང་ཐ་དད་ཡིན་པ་ལ་སེལ་བའི་འཛིན་སྟངས་གཅིག་ལ་གཅིག་ཐ་དད་ལ་ཐ་དད་གཟུང་བ་གཉིས། བཟློག་སྟེ་གཟུང་བ་གཉིས་ཏེ་མུ་བཞི་སྲིད་པ་ལས་ཕྱི་མ་གཉིས་གོ་དཀའ་བས་འདིར་འཆད་པ་ལ། 

༼༥༧༽
དང་པོ་ཐ་དད་ལ་གཅིག་ཏུ་འཛིན་པ་ལ་གསུམ། སྒྲོ་འདོགས་པའི་རྒྱུ་མཚན། བློས་འཛིན་ཚུལ། དེའི་དགོས་པའོ། །
དང་པོ་ནི། ཐ་དད་གཅིག་ཏུ་འཛིན་པའི་རྒྱུ་མེ་དང་ཆུའི་རིགས་ཐམས་ཅད་བསྲེག་ངོམ་ལ་སོགས་པའི་བྱ་བ་དང་། ཤིང་ཐམས་ཅད་ཡལ་ག་ལོ་འདབ་དང་ལྡན་པས་མཚན་ཉིད་ཅན་དུ་མཚུངས་པའི་ཕྱིར་ཡུལ་དེ་དག་ལྟ་བུ་རྣམས་འཁྲུལ་ངོར་སྤྱི་གཅིག་པ་ལ་འཆར་བ་ཡིན་ནོ། །
གཉིས་པ་ནི། བློ་ཐོག་མ་མེད་པ་ནས་གོམས་པའི་བག་ཆགས་ཀྱི་སྟོབས་ཀྱིས་འདི་རྣམས་མེའོ། །
ཆུའོ། །
ཤིང་ངོ་། །
བ་ལང་ངོ་ཞེས་སྤྱི་གཅིག་ཏུ་འཁྲུལ་པ་ཡིན་ནོ། །
འོ་ན། དོན་ལ་ཐ་དད་ཡིན་པར་མཚུངས་པ་ལ་དེས་བཞག་པའི་འབྲས་བུའི་བློ་དཀར་ཟལ་དང་ནག་སྒུར་ལ་བ་ལང་གཅིག་ཏུ་འཛིན་པ་སྐྱེ་བ་དང་། རྟ་དང་བ་ལང་ལ་གཅིག་གི་བློ་མི་སྐྱེ་བ་ཐ་དད་དུ་འཛིན་པ་སྐྱེ་བ་འགལ་ལོ་ཞེ་ན། ཡུལ་དབང་ཡིད་བྱེད་ཐ་དད་པས་ཀྱང་རྣམ་ཤེས་གཅིག་བསྐྱེད་པ་དང་ནི་ག་བུར་དང་སེ་འབྲུ་སོགས་སྨན་ཐ་དད་པས་ནད་ཐ་དད་སེལ་བའི་བྱ་བ་བྱེད་པ་བཞིན་དུ། རྒྱུ་ཐ་དད་དུ་ཡོད་པ་ཙམ་དུ་འདྲ་བ་ཡིན་ཡང་འབྲས་བུ་གཅིག་བསྐྱེད་མི་བསྐྱེད་ལ་ཁྱད་པར་ཡོད་པ་ཆོས་ཉིད་ཀྱིས་འཐད་པའི་ཕྱིར་རོ། །
གསུམ་པ་དེའི་དགོས་པ་ནི། གསལ་བ་ཡུལ་དུས་རྣམ་པ་ཐ་དད་པ་རྣམས་ལ་དགག་སྒྲུབ་ཀྱི་བྱ་བ་ཕྱོགས་གཅིག་

༼༥༨༽
ཏུ་རྟོགས་པར་འགྱུར་ཏེ། ཤིང་མེད་ཅེས་བརྗོད་ན་ཤིང་ཐམས་ཅད་མེད་པར་གོ་བ་ཡིན་གྱི། གསལ་བ་རེ་རེ་ནས་མེད་ཅེས་བརྡ་སྦྱོར་མི་ནུས་པའི་ཕྱིར་རོ། །
གཉིས་པ་གཅིག་ལ་ཐ་དད་དུ་འཛིན་པ་ལའང་སྔ་མ་ལྟར་གསུམ་ལས། དང་པོ་ནི། དངོས་པོ་གཅིག་ཡིན་ཀྱང་གཞན་སེལ་གྱི་སྤྱོད་ཡུལ་ཐ་དད་པར་རུང་སྟེ་སྒྲ་ལྟ་བུ་དོན་གྱི་ངོ་བོ་གཅིག་ལའང་ཆོས་གཞན་བསལ་བའི་ཆ་ཤས་བྱས་པ་དང་། མི་རྟག་པ་སོགས་ལྡོག་པ་ཐ་དད་དུ་དབྱེ་རུང་བའི་ཕྱིར་རོ། །

གཉིས་པ་བློས་འཛིན་ཚུལ་ནི། སྒྲ་བྱས་མི་རྟག་གསུམ་པོ་རྗོད་བྱེད་ཀྱིས་སྒྲ་ཐ་དད་ཀྱིས་བརྗོད་ཅིང་། རྟོག་པ་ལ་ཐ་དད་དུ་སྣང་བའི་འཇུག་ཚུལ་ལྟར་དོན་ལའང་ཐ་དད་ཉིད་དུ་ཡོད་པའི་སྒྲོ་བཏགས་ནས་ཞེན་པར་བྱེད་དོ། །
གསུམ་པ་དགོས་པ་ནི། སྒྲ་དང་མི་རྟག་པ་ངོ་བོ་གཅིག་ཡིན་པ་ལ་གཅིག་ཏུ་མ་རྟོགས་པ་རྟོགས་པར་བྱ་བའི་ཕྱིར་སྒྲ་མིན་པ་དང་། མི་རྟག་པ་མིན་པ་དང་། མ་བྱས་པ་ལས་ལྡོག་པའི་སྒོ་ནས་རྣམ་པར་དབྱེ་ཞིང་དོན་ལ་གཅིག་ཏུ་བསྒྲུབས་པས་སྒྲ་ཉིད་མི་རྟག་སོགས་སུ་གོ་བར་བྱེད་དོ། །
གཉིས་པ་རབ་ཏུ་དབྱེ་བ་ལ་གསུམ་སྟེ། དབྱེ་བ་དངོས། དོན་

༼༥༩༽
ལ་གཞན་སེལ་དགག་པ། སོ་སོའི་རྣམ་གཞག་གོ །དང་པོ་ནི། བསྒྲུབ་བྱ་སྒྲུབ་པ་ཡོད་པ་གཞན་སེལ་དང་། དགག་བྱ་འགོག་པ་མེད་པར་འཛིན་པ་ཡི་སྒོ་ནས་ཡོད་མེད་ཀྱི་གཞན་སེལ་རྣམ་པ་གཉིས་ཡིན་ལ། སྒྲ་དང་བློ་ཡི་དབྱེ་བ་ཡིས་ཡོད་མེད་དེ་ཡང་གཉིས་གཉིས་བཞི་ཡིན་ཏེ། ཡོད་པ་ལ་སྒྲའི་གཞན་སེལ་དང་བློའི་གཞན་སེལ་གཉིས། དེ་བཞིན་དུ་མེད་པ་ལའང་སྒྲ་དང་བློའི་གཞན་སེལ་གཉིས་ཏེ་བཞིའོ། །
གཉིས་པ་དོན་ལ་གཞན་སེལ་དགག་པ་གཉིས། དངོས་དང་། དེའི་རྒྱུ་མཚན་ནོ། །
དང་པོ་ནི། གཞན་སེལ་ཞེས་བྱ་བ་དེ་བློའི་འཇུག་ཚུལ་ཡིན་གྱི། བེམ་པོའི་དོན་ལ་གཞན་སེལ་མེད་དོ། །
གཉིས་པ་དེའི་རྒྱུ་མཚན་ལའང་གཉིས། སེལ་བ་སྣང་བར་འགྱུར་བ་དང་། སྣང་བ་ལའང་མཚུངས་པ་གཉིས། དང་པོ་ནི། དོན་གྱི་སྟེང་ན་གཞན་སེལ་ཡོད་ན་དེ་རང་མཚན་ཡིན་དགོས་པའི་ཕྱིར་སྣང་བའི་

༼༦༠༽
ཡུལ་དུ་འགྱུར་གྱི། རྟོགས་ཡུལ་སེལ་བ་ཡིན་པ་ཉམས་སོ། །
གཉིས་པ་སྣང་བ་ལའང་མཚུངས་པ་ནི་གལ་ཏེ་རྟོག་པའི་འཛིན་སྟངས་སེལ་བ་དོན་ལ་ཡོད་ན་རྟོག་མེད་ཀྱི་འཛིན་སྟངས་སྣང་བའང་དོན་ལ་ཡོད་པར་མཚུངས་པར་བསྒྲེའོ། །
འདོད་ན་དོན་ཐམས་ཅད་རང་རང་གི་སྟེང་ན་སྣང་བ་ཡོད་ཅིང་། དེ་ལྟར་ན་དོན་ཡོད་ཙམ་གྱིས་སྣང་བར་ཐལ་བས་ན་ལོང་བ་རྒྱུན་ཆད་པར་འགྱུར་རོ། །
འདིའི་མཐའ་དཔྱོད་མཁན་ཆེན་ངག་དབང་ཆོས་གྲགས་ཀྱི་གསུང་ལས་ཤེས་པར་བྱའོ། །
གསུམ་པ་སོ་སོའི་རྣམ་གཞག་ལ་གཉིས་ལས། དང་པོ་ཡོད་པའི་སྒྲ་བློ་གཉིས་འཇུག་ཚུལ་གཅིག་པས་ཕྱོགས་གཅིག་ཏུ་བརྗོད་པ་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། ཡོད་པའམ་དངོས་པོའི་གཞན་སེལ་གྱི་མཚན་ཉིད་ནི་བློ་ངོར་དངོས་པོ་གཟུང་བ་ཉིད་ཀྱིས་དངོས་མེད་དེ་དོན་བྱེད་མི་ནུས་པ་གཅོད་པའོ། །
དེས་ན་ཡོད་པའི་སྒྲ་རྟོགས་ཐམས་ཅད་རྣམ་གཅོད་ཀྱི་ཡུལ་ཡིན་ནོ། །

༼༦༡༽
གཉིས་པ་དབྱེ་བ་ནི། སྣང་བ་དེ་མངོན་གྱུར་དང་ནི་མི་སྣང་བ་སྟེ་ལྐོག་གྱུར་གྱི་ཡུལ་གྱི་སྒོ་ནས་དབྱེ་ན་གཉིས་ཡོད་པའི། དང་པོ་ནི། དབང་ཤེས་ལ་ཡུལ་རང་གི་མཚན་ཉིད་སྣང་བ་ནི་མངོན་སུམ་ཡིན་ལ། དེ་ལ་སྔོ་སྔོ་མིན་རྟག་མི་རྟག་སོགས་མིང་བཏགས་ཤིང་རང་རང་གི་འགལ་ཟླ་བཅད་པའི་རྗེས་ཀྱི་ངེས་ཤེས་ཇི་སྙེད་སྐྱེས་པ་ཐམས་ཅད་སྒྲ་དང་རྣམ་པར་རྟོག་པས་དེ་ལྟར་ཕྱེ་བ་ཡིན་པས་ན་སེལ་བ་ཡིན་ལ། དེ་ནི་ཡུལ་གྱི་ལྡོག་ཆ་སོ་སོར་ཕྱེ་བ་ཡི་ཡུལ་ཅན་དུ་འགྱུར་རོ། །
རྟོག་མེད་ལ་ཡུལ་མངོན་སུམ་སྣང་བཞིན་པའི་རྗེས་སུ་རྟོག་པས་ངེས་པ་དང་། དེ་མི་སྣང་བཞིན་རྟོག་པས་དཔྱད་པ་ཙམ་ལས་དེ་གཉིས་གང་ལྟར་ཡང་རྟོག་པ་རང་ངོ་ནི་རང་མཚན་ཡོད་པ་མིན་པར་འདྲ་སྟེ། རྣམ་པ་ཀུན་ཏུ་རྟོག་པའི་ཡུལ་སེལ་བ་ཡིན་ནོ། །
གཉིས་པ་ནི། དོན་རང་གི་མཚན་ཉིད་མངོན་སུམ་ལ་མི་སྣང་བ་རྟགས་ལ་ལྟོས་པ་དུ་བ་ལས་མེར་ངེས་པ་ལྟ་བུའམ། མི་ལྟོས་པ་མེའོ་སྙམ་པ་ལྟ་བུ་གང་ཡིན་ཀྱང་རུང་སྟེ་བློ་ངོའི་དོན་དེ་སྒྲ་དང་རྟོག་པའི་ཡུལ་ཡིན་པས། ཡུལ་གང་ཞིག་རྟག་མི་རྟག་དང་ཡོད་མེད་སོགས་སུ་ངེས་པ་དེ་ཡང་གཞན་སེལ་ཡིན་ནོ། །

དབྱེ་ན་བུམ་པ་མི་རྟག་པར་ངེས་པས་རྟག་འཛིན་གཅོད་པ་ལྟ་བུ་བདེན་པ་དང་། རྟག་པས་མི་རྟག་ལྟ་བུ་མི་བདེན་པ་དང་། མཐའ་གཉིས་ཀར་འཇུག་པ་ཐེ་ཚོམ་གྱི་གཞན་སེལ་དེ་

༼༦༢༽
རྟོག་པའི་འཇུག་ཚུལ་རྣམ་པ་གསུམ་ཡོད་དེ། ཐེ་ཚོམ་གྱིས་ཀྱང་རྟོག་པའི་སྒོ་ནས་མཐའ་གང་རུང་རེ་ལ་འཛིན་པས་སེལ་བ་ཡིན་ནོ། །
གཉིས་པ་མེད་པ་གཞན་སེལ་གྱི་སྒྲ་བློ་གཉིས་འཇུག་ཚུལ་གཅིག་པས་ཕྱོགས་གཅིག་ཏུ་བརྗོད་པ་ལ་གསུམ། མཚན་ཉིད། དབྱེ་བ། དངོས་མེད་སྣང་ཡུལ་མ་ཡིན་པའོ། །
དང་པོ་ནི། མེད་པ་གཞན་སེལ་གྱི་མཚན་ཉིད་ནི་ཡོད་པ་སྟེ་དོན་བྱེད་ནུས་པ་གཅོད་པ་ཞེས་བྱའོ། །
གཉིས་པ་དབྱེ་བ་ནི། དགག་བྱ་ཤེས་བྱ་ལ་ཡོད་པ་བུམ་མེད་སོགས་དང་། མེད་པ་རི་རྭ་དང་རྟག་དངོས་སོགས་གཅོད་པ་ཡི་སྒོ་ནས་སེལ་བ་དེ་ལ་རྣམ་པ་གཉིས་ཡོད་དོ། །
གསུམ་པ་དངོས་མེད་སྣང་ཡུལ་མ་ཡིན་པ་ལ་གཉིས། འཐད་པ་དངོས་དང་། དེ་ལ་མི་འཐད་པ་སྤང་པའོ། །

༼༦༣༽
དང་པོ་ནི། དངོས་མེད་སྣང་ཡུལ་མིན་ཏེ། དངོས་མེད་ལ་རང་གི་ངོ་བོ་ཡོད་པ་མིན་པས་ངོ་བོ་མེད་པ་དེ་ནི་ཤེས་བྱ་ཉིད་མིན་ལ། དེས་ན་དངོས་པོ་བསལ་བ་ཙམ་གྱི་ཆ་ལ་དངོས་མེད་ཅེས་ནི་མིང་བཏགས་པ་ཙམ་དུ་ཟད་དོ། །
གཉིས་པ་དེ་ལ་མི་འཐད་པ་སྤང་བ་ལ་བཞི། དངོས་པོ་དང་མཚུངས་པ་སྤང་བ། ཚད་མ་དང་འགལ་བ་སྤང་བ། གྲགས་པ་དང་འགལ་བ་སྤང་བ། ལུང་དང་འགལ་བ་སྤང་བའོ། །
དང་པོ་ནི། གལ་ཏེ་དངོས་མེད་ལ་དངོས་པོའི་ངོ་བོ་མ་གྲུབ་ཀྱང་དངོས་མེད་རང་གི་ངོ་བོ་གྲུབ་པས་ཅིར་ཡང་མ་གྲུབ་པ་ག་ལ་ཡིན། དངོས་པོའི་ངོ་བོ་མ་གྲུབ་ཙམ་གྱིས་མ་གྲུབ་པར་འགྱུར་ན། འོ་ན། དངོས་པོ་ལའང་དངོས་མེད་ཀྱི་ངོ་བོ་མ་གྲུབ་པས་མ་གྲུབ་པར་མཚུངས་སོ་སྙམ་ན། དངོས་པོ་རང་གི་རྒྱུ་ལས་གྲུབ་པའི་ཕྱིར་ན་དངོས་པོ་མེད་པ་ལ་ལྟོས་མི་དགོས་པར་རྟོག་མེད་ཀྱི་ངོར་རང་དབང་གིས་སྣང་བས་གྲུབ་ཅིང་རྟོག་ངོར་སེལ་བས་འགྲུབ་ལ། དངོས་མེད་ནི་རྒྱུ་ཡིས་མ་བསྐྱེད་པས་སམ་བསྐྱེད་དུ་མི་རུང་བའི་ཕྱིར། དགག་བྱའི་དངོས་པོ་བཀག་པ་ལ་ལྟོས་ནས་བློ་ངོ་

༼༦༤༽
ཁོ་ནར་གཞན་སེལ་གྱིས་སྒྲུབ་དགོས་པས་ལྟོས་མི་ལྟོས་མི་མཚུངས་སོ། །
གཉིས་པ་ཚད་མ་དང་འགལ་བ་སྤང་བ་ནི། ཡང་ཁོ་ན་རེ། རི་བོང་གི་རྭ་དང་མོ་གཤམ་གྱི་བུ་ལ་སོགས་པ་མེད་མོད་ཀྱི་འདུས་མ་བྱས་དང་རྟོག་བཅས་དང་རྟོག་མེད་ཀྱི་འཁྲུལ་ཡུལ་དོན་སྤྱི་དང་ཟླ་གཉིས་ལྟ་བུ་མེད་སྣང་གཉིས་དེར་སོ་སོར་སྣང་བ་ཡི་མྱོང་བའི་སྟོབས་ཉིད་ལས་དེ་འཇལ་གྱི་ཚད་མ་དེའི་ཡུལ་དེ་རྣམས་ཡོད་པར་གྲུབ་བོ་ཞེ་ན། ཡུལ་དེ་དང་དེར་སྣང་བ་དེ་ནི་ཤེས་པ་ཉིད་ལས་མ་འདས་པ་ཡིན་གྱི། ཤེས་པ་ལས་གུད་ན་ཕྱིར་རམ་ཕྱི་རོལ་གྱི་དོན་དུ་འདོད་ན་ནི་སྒྲོ་བཏགས་ཡིན་པས་དེ་དོན་ཡིན་པར་ཚད་མས་གཞལ་མི་ནུས་སོ། །
དེས་ན་འདུས་མ་བྱས་བརྟགས་མིན་དང་། བརྟགས་འགོག་དང་། ནམ་མཁའ་སྟེ་གསུམ་དང་། འཁྲུལ་ཡུལ་གཉིས་ལ་ངོ་བོ་ཡོད་པར་སྒྲུབ་བྱེད་ཀྱི་ཚད་མ་མེད་དེ། ཉོན་མོངས་སྐྱེ་བའི་རྐྱེན་མ་ཚང་བས་རྒྱུན་དད་པའི་ཆ་དང་། སོ་སོར་རྟོག་པའི་ཤེས་རབ་ཀྱིས་སྤང་བྱ་སྤངས་པའི་ཆ་ལ་འགོག་པ་གཉིས་དང་། ཐོགས་རེག་བཀག་ཙམ་ལ་ནམ་མཁའ་ཞེས་བཏགས་པ་དང་། སྤྱི་དོན་ལ་མ་གྲུབ་པར་སྔར་བཤད་ཟིན་པའི་ཕྱིར་རོ། །
གསུམ་པ་གྲགས་པ་དང་འགལ་བ་སྤང་བ་ནི། འོ་ན། ནམ་

༼༦༥༽
མཁའ་མེད་ན་འཇིག་རྟེན་དང་བསྟན་བཅོས་གཉིས་ཀ་དང་འགལ་ཏེ། ནམ་མཁའ་སྣང་ཙམ་དང་། ནམ་མཁའ་ལ་དཔེར་བརྗོད་པ་ཐམས་ཅད་མི་སྲིད་པར་འགྱུར་བའི་ཕྱིར་ཞེ་ན། ནམ་མཁའ་ཞེས་པ་དེ་ནི་ཐོགས་རེག་དང་བྲལ་ཙམ་ལ་བཏགས་པར་ཟད་ཀྱི། དོན་དུ་ནམ་མཁའ་ལ་རང་མཚན་མེད་པའི་ཕྱིར་མངོན་སུམ་གྱི་ཡུལ་མིན་ཏེ། རང་རིག་གིས་གྲུབ་ན་ཤེས་པར་འགྱུར་ལ། དོན་རིག་མིག་སོགས་ཀྱིས་གྲུབ་ན་གཟུགས་སོགས་སུ་འགྱུར་རོ། །

ནམ་མཁའ་དང་ཆོས་གང་ཡང་དེ་བྱུང་དང་། བདག་གཅིག་གི་འབྲེལ་པ་མེད་པའི་ཕྱིར་རྗེས་དཔག་གིས་ཀྱང་ཡོད་པར་འགྲུབ་པ་མེད་པ་དེས་ན་ནམ་མཁའ་ཡོད་དོ་ཞེས་གྲུབ་པར་བྱེད་པ་ལ་ཚད་མ་གང་ཡང་མེད་པས་དམ་བཅའ་ཙམ་དུ་ཟད་དོ། །
འོ་ན། ནམ་མཁའ་སྔོན་པོར་སྣང་བ་དང་། བུ་གའི་ནང་གི་ནམ་མཁའ་མངོན་སུམ་དུ་མཐོང་བ་འདི་དག་ཇི་ཡིན་ཞེ་ན། རྒྱན་ནམ་མཁའ་ཞེས་སྟེང་གི་གནམ་སྔོན་པོར་སྣང་བ་འདི་ནི་རི་རབ་སོགས་ཀྱི་འོད་ཡིན་པས་ཁ་དོག་གི་གཟུགས་ཡིན་གྱི། ནམ་མཁའ་མིན་ལ། བུ་གའི་ནང་སྟོང་པ་ཧ་རེ་བ་མཐོང་བ་ནི་དེར་གཟུགས་གཞན་མ་མཐོང་བའི་ཆ་ཙམ་ཞིག་ཡིན་གྱི། ནམ་མཁའ་མཐོང་བ་མིན་པ་དེས་ན་རྒྱན་དང་བུ་ག་ཡི་ནམ་མཁའ་ནམ་མཁའི་སྒྲུབ་བྱེད་དུ་རུང་བ་མིན་ནོ། །

༼༦༦༽
ཡང་ཁོ་ན་རེ། འདུས་མ་བྱས་རྣམས་མ་གྲུབ་ན་ཤེས་བྱ་ལ་འདུས་བྱས་མ་བྱས་དངོས་འགལ་ཡིན་པས་འདུས་མ་བྱས་རྟག་དགོས་ཤིང་། ཆོས་ཀྱི་གྲགས་པས་ཀྱང་རྟག་པའི་དཔེ་ནམ་མཁའ་ལ་མཛད་པ་སོགས་ལུང་ལས་རྟག་པར་བཤད་པ་རྣམས་དང་འགལ་ལོ་ཞེ་ན། རིག་པ་ཅན་པ་སོགས་མུ་སྟེགས་བྱེད་དང་། བྱེ་བྲག་སྨྲ་བ་སོགས་ཉན་ཐོས་ཀྱི་རྟག་སྨྲ་གཉིས་པོ་ནི་ཆོས་ཐམས་ཅད་རྫས་སུ་འདོད་པའི་ཕྱིར་ནམ་མཁའ་སོགས་ཀྱང་རྟག་པར་འདོད་མོད་ཀྱི། དཔལ་ཆོས་ཀྱི་གྲགས་པ་ཉིད་ཀྱིས་ནི་མི་རྟག་པ་ལས་ལོག་ཙམ་ལ་རྟག་པའི་ཐ་སྙད་འདོགས་པར་མཛད་གྱི། ཡོད་རྟག་གི་གཞི་མཐུན་བཞེད་པ་མ་ཡིན་ཏེ། རྣམ་འགྲེལ་ལས། མེད་པ་རྟག་ཉིད་ག་ལ་ཡིན། །
ཞེས་སོགས་སྒྲོ་བཏགས་པ་ཙམ་དུ་བཞེད་པའི་ཕྱིར་རོ། །
སྐབས་ཀྱི་ཚིགས་བཅད་ནི། དབང་ཤེས་ནི་དགག་སྒྲུབ་ཀྱི་ཐ་སྙད་མི་བརྗོད་པར་སྣང་བ་ཙམ་དུ་བརྟགས་པ་ཡིན་པས། དཔེར་ན་ལྐུགས་པ་མིག་ཅན་དང་འདྲ་ལ། རྟོག་པ་ནི་རང་གིས་ཡུལ་དངོས་སུ་མ་མཐོང་ཡང་སེལ་བའི་ངོར་ཡིན་མིན་སོགས་སོ་སོར་འབྱེད་པའི་ཕྱིར་ལོང་བ་སྨྲ་མཁས་དང་འདྲ་ཞིང་། རང་རིག་མེད་ན་མཐོང་རྟོག་གི་ཐ་སྙད་ཅི་སྙེད་ཀྱང་མེད་ལ། རང་རིག་གིས་མྱོང་བ་ལ་བརྟེན་ནས་རྟོག་མེད་ཀྱི་ཡུལ་ལ་རྟོག་པས་འཇུག་པས་ན་རང་རིག་དབང་པོ་ཚང་བ་ཡིས་རྟོག་རྟོག་མེད་ཀྱི་ཤེས་

༼༦༧༽
པ་གཉིས་པོ་དེ་ཡི་བརྡ་སྤྲོད་པར་བྱེད་པ་ལྟ་བུའོ། །
ཅེས་བྱ་བ་བར་སྐབས་ཀྱི་ཚིགས་སུ་བཅད་པའོ།།  །།གཉིས་པ་སེལ་བ་ལ་རྩོད་པ་སྤང་བ་ལ་ལྔ་སྟེ། སྤྱི་མེད་ན་བརྡ་སྦྱོར་མི་སྲིད་པ་སྤང་བ། གཞན་སེལ་ཡིན་ན་ཕན་ཚུན་བརྟེན་པར་ཐལ་བ་སྤང་བ། གཅད་བྱ་མེད་པ་ལ་གཞན་སེལ་མི་འཇུག་པ་སྤང་བ། སེལ་བ་དངོས་པོ་གྲུབ་མ་གྲུབ་བརྟགས་ན་མི་འཐད་པ་སྤང་བ། སེལ་བ་སྤྱི་མེད་ན་གཞི་མཐུན་མི་སྲིད་པ་སྤང་བའོ། །
དང་པོ་ནི། བྱེ་བྲག་པ་ན་རེ། བརྗོད་བྱ་སྤྱི་དོན་ལ་མེད་པའི་ཕྱིར་ན་དེ་ཡི་རྗོད་བྱེད་ཀྱི་སྒྲ་རྒྱུ་མེད་པ་ཅན་དུ་འགྱུར་རོ་ཞེ་ན། སྒྲ་ནི་ཡུལ་སྔོན་དུ་གྲུབ་ཟིན་པ་དེས་ཚུར་བཞག་པ་མ་ཡིན་གྱི། བརྗོད་འདོད་ཀྱི་དབང་གིས་ཕར་སྦྱར་ནས་འཇུག་པ་ཡིན་པའི་ཕྱིར་རྗོད་བྱེད་ཀྱི་སྒྲ་རྣམས་མཐའ་གཅིག་ཏུ་བརྗོད་བྱའི་ཡུལ་ཡོད་པ་ལ་ལྟོས་པའི་ངེས་པ་མེད་དོ། །
ཁོ་ན་རེ། གལ་ཏེ་སྤྱིའི་སྒྲ་རྣམས་དོན་གྱི་སྒོ་ནས་གཞག་པ་མིན་པ་དེ་ལྟ་ཡིན་ན་དུང་གི་དཀར་པོ་ཞེས་ཆོས་བརྗོད་པའི་སྒྲ་དང་། དུང་དཀར་པོ་ཞེས་ཆོས་ཅན་བརྗོད་པའི་སྒྲ་ཐ་དད་དུ་སྦྱར་བ་དོན་མེད་པར་འགྱུར་

༼༦༨༽
ཏེ། དོན་ཐམས་ཅད་རང་མཚན་རྐྱང་པ་སྤྱི་དང་བྲལ་བ་ཡིན་པའི་ཕྱིར་ཞེ་ན། དོན་གྱི་ངོ་བོ་རང་མཚན་གཅིག་ཉིད་ཡིན་པས་ཁྱད་པར་མེད་ཀྱི། དེ་ལ་དུང་མ་ཡིན་དང་ཁྱད་པར་གཞན་སྤོང་བ་དང་མི་སྤོང་བའི་བརྗོད་འདོད་ཀྱི་སྟོབས་ཀྱིས་གང་བརྗོད་པར་འདོད་པ་དེ་གོ་སླ་བའི་སླད་དུ་ཆོས་དང་ཆོས་ཅན་བརྗོད་པའི་སྒྲ་གཉིས་སྦྱར་ཡིན་ནོ། །

གཉིས་པ་ནི། ཤིང་གོ་བ་ལ་དངོས་འགལ་ཤིང་མིན་གཅོད་པ་གཞན་སེལ་གྱི་སྒྲ་ཡིན་ན། ཤིང་གོ་བར་ཤིང་མིན་དང་། ཤིང་མིན་གོ་བ་ཤིང་ལ་ལྟོས་དགོས་པ་ན། དེ་ནི་དེ་དང་དེ་མིན་གོ་བ་གཉིས་པོ་ཕན་ཚུན་བརྟེན་དགོས་པའི་ཕྱིར་གང་རུང་གཅིག་རྐྱང་པར་འཛིན་པ་མ་གྲུབ་པས་ཅིག་ཤོས་ཀྱང་མི་འགྲུབ་ལ། མཐར་གཉིས་ཀ་འཛིན་པའང་མེད་པར་འགྱུར་བ་དེས་ན་དེ་མིན་གཅད་པའི་གཞན་སེལ་གྱི་རྣམ་གཞག་འདི་དག་འཐད་པ་མི་སྲིད་དོ་ཞེས་ཟེར་ལོ། །
འདིའི་ལན་ལ་གཉིས་ལས། དང་པོ་མགོ་མཚུངས་ཀྱིས་དགག་པ་ནི། ཁྱེད་ཀྱིས་ཀྱང་ཤིང་ཞེས་པའི་བརྡ་དེས་དངོས་འགལ་ཤིང་མིན་མི་གཅོད་ན་ཤིང་དེ་ཡི་ངོ་བོ་རྟོགས་པར་མི་སྲིད་དེ། ཤིང་འོན་ཅིག་ཅེས་པའི་སྒྲ་དེས་སྒྲ་ལྟ་བུ་གཅིག་མ་བཅད་

༼༦༩༽
ན་དེའང་ཐུན་མོང་དུ་གོ་བར་འགྱུར་གྱི། ཤིང་ཁོ་ན་ལ་གོ་བ་མི་འཐད་ལ། གཅོད་ན་འགལ་ཟླ་གཅིག་མ་བཟུང་བར་ཅིག་ཤོས་མི་རྟོགས་པས་ཉེས་པ་སོ་ན་གནས་པས་ཤིང་མི་འགྲུབ་པས། དེ་ལྟ་ན་ཁྱེད་ལའང་ཤིང་དགག་སྒྲུབ་ཀྱི་ཐ་སྙད་ཐམས་ཅད་མེད་པར་འགྱུར་རོ། །
ཡང་དེ་ན་རེ། དངོས་འགལ་ཤིང་མིན་བསལ་ཏེ་དགག་པ་སྔོན་དུ་འགྲོ་བའི་སྒོ་ནས་དངོས་པོ་ཤིང་དེ་མི་སྒྲུབ་ཀྱི། འོན་ཀྱང་སྒྲུབ་པ་རྐྱང་པ་འདོད་དེ། ཡལ་ག་ལོ་འདབ་དང་ལྡན་པ་གཅིག་མཐོང་བས་དེ་ལ་འདི་ཤིང་ཡིན་ནོ་ཞེས་བརྡ་བྱེད་ལ། ཕྱིས་ཐ་སྙད་བྱེད་པ་ཉིད་ཀྱི་དུས་ནའང་ཤིང་དེ་ཉིད་རྟོགས་སོ་ཞེ་ན། འོ་ན་ཁྱོད་ཀྱི་དང་པོ་བརྡ་ཡི་དུས་ན་འདི་ལྟ་བུ་ཤིང་ཡིན་ལ། གཞན་ཡང་ཤིང་ཡོད་ཅེས་ཤིང་མ་ཡིན་པ་གཞན་མ་བཀག་ན་ནི་ཕྱིས་ཐ་སྙད་ཀྱི་དུས་སུ་རྡོ་བོང་ལ་སོགས་པའང་ཤིང་དུ་དོགས་ནས་འདོད་པའི་ཤིང་དེ་བརྡ་དེས་མི་འགྲུབ་ལ། གལ་ཏེ་འདི་འདྲ་བ་ཁོ་ན་ཤིང་ཡིན་ཞེས་གཞན་ཤིང་ཡིན་པ་བཀག་ན་ཐ་སྙད་ཀྱི་ཚེ་བརྡ་དེས་འདོད་བྱ་ཤིང་དེ་འགྲུབ་མོད། འོན་ཀྱང་དེ་ནི་ཤིང་མིན་གཞན་བསལ་བས་ན་གཞན་སེལ་དུ་གྲུབ་པ་ཡིན་ནོ། །
གཉིས་པ་དངོས་པོའི་ལན་ནི། ངེད་ཀྱི་ལུགས་ལ་འདི་ལྟར་ཡལ་ག་ལོ་མ་དང་ལྡན་པའི་དོན་ཞིག་མཐོང་ནས་དེ་ལ་ཤིང་གི་བརྡ་བྱེད་པས་ན་དེ་ལྟ་བུའི་བརྡ་དེ་རྟོག་བཅས་ཀྱི་བློས་དེའི་རིགས་མཐུན་པ་རྣམས་ལ་

༼༧༠༽
གཅིག་ཏུ་ཞེན་ནས་སྦྱོར་བར་བྱེད་ལ། རིགས་དེ་ནི་རིགས་མི་མཐུན་གཞན་སེལ་བ་ལས་གཞན་དུ་ཡོད་པ་མིན་ནོ། །
འོ་ན། སྒྲ་ཐམས་ཅད་གཞན་སེལ་ཁོ་ནས་སྟོན་ན་གཞན་ལྡན་རྣམ་གཅོད་ཀྱི་ཚིག་ཁོ་ན་དངོས་སུ་སྦྱོར་དགོས་པར་འགྱུར་རོ་ཞེ་ན། དངོས་སུ་མ་སྦྱར་ཡང་མིང་ཐམས་ཅད་གཞན་ལས་བཟློག་ནས་དེར་འཇུག་པའི་ཕྱིར་ཚིག་ཀུན་ངེས་གཟུང་གི་སྙིང་པོ་ཅན་ཡིན་ཏེ། དཔེར་ན་བུམ་པར་ཆུ་འོན་ཅིག་ཅེས་བརྗོད་པ་ལྟ་བུ་ལ་བུམ་པ་ཁོ་ནར་ཆུ་ཁོ་ན་ཁྱེར་ནས་འོང་དགོས་པ་བཞིན་ནོ། །
གཞན་དུ་བུམ་པ་མི་དགོས་ན་ཆུ་འོན་ཅིག་ཅེས་བྱ་བ་དང་། ཆུ་མི་དགོས་ན་བུམ་པ་འོན་ཅིག་ཅེས་བྱ་བ་དང་། གཉིས་ཀ་ངེས་པར་མི་འཛིན་ན་ཅི་ཡང་རུང་བ་འོན་ཅིག་ཅེས་བྱ་བ་ལ་སོགས་པའི་ཚིག་འཐོབ་པར་འགྱུར་རོ། །
འདི་སྐབས་མཁས་གྲུབ་དགེ་དཔལ་བ་ལ་དགག་པའི་མཐའ་དཔྱོད་ཤེས་པར་འདོད་ན་མཁན་ཆེན་ངག་ཆོས་ཀྱི་གསུང་ལས་ཤེས་པར་བྱའོ། །
གསུམ་པ་གཅད་བྱ་མེད་པ་ལ་གཞན་སེལ་མི་འཇུག་པ་སྤང་བ་ནི། ཤེས་བྱ་དང་། ཐམས་ཅད་དང་། མཐའ་དག མ་ལུས་ལ་སོགས་པའི་སྒྲ་རྣམས་ལ་དེ་མ་ཡིན་པ་གཞན་གཅད་བྱ་མེད་དེ། མཐའ་དག་གི་ཡུལ་ཅན་ཡིན་པས་དེ་ལ་རྣམ་གཅད་ཀྱི་གཞན་སེལ་འཇུག་པ་འགལ་ལོ་ཞེ་ན། ཤེས་བྱ་སོགས་དེ་ལས་གཞན་པའི་དངོས་པོ་མེད་ནའང་དེ་མིན་དུ་

༼༧༡༽
སྒྲོ་བཏགས་པའི་སྒོ་ནས་རྣམ་གཅད་ཡོད་དེ། བློ་ངོར་ཤེས་བྱ་མ་ཡིན་པར་སྒྲོ་བཏགས་པ་ཉིད་གཅོད་པའི་ཕྱིར་རོ། །
བཞི་པ་སེལ་བ་དངོས་པོ་གྲུབ་མ་གྲུབ་བརྟགས་ན་མི་འཐད་པ་སྤང་བ་ནི། ཡང་ཁོ་ན་རེ། གལ་ཏེ་ཁྱེད་ཀྱི་འདོད་པའི་གཞན་སེལ་ལམ་ལྡོག་པ་དེ་དངོས་པོར་གྲུབ་པ་ཞིག་ཡིན་ན་སྤྱི་དངོས་པོར་འདོད་པ་དང་མཚུངས་པའི་སྐྱོན་འཇུག་ལ། དངོས་མེད་ཡིན་ན་ཅི་ཡང་མེད་པས་དེ་བཞག་པ་དང་དེ་ལས་དོན་ཐོབ་པའི་དགོས་ནུས་གང་ཡང་མེད་པ་དེས་ན་ལྡོག་པ་ཞེས་པའི་རྣམ་གཞག་འདི་ནི་མི་དགོས་ལོ། །
ལན་ལ་གཉིས་ལས། དང་པོ་གཞན་གྱི་ལན་དགག་ན། འདི་ལ་ལན་དུ་བོད་ཀྱི་རྟོག་གེ་པ་རྣམས་ཕལ་ཆེར་ནི་དངོས་མེད་ཀྱི་ལྡོག་པ་དངོས་མེད་ཡིན་ཀྱང་དངོས་པོའི་ལྡོག་པ་དངོས་པོར་འདོད་དེ། དེ་དངོས་པོ་དང་ངོ་བོ་དབྱེར་མེད་དུ་འདོད་པས་སོ་ཞེས་ཟེར་རོ། །
དེ་ལྟ་ཡིན་ན་སྤྱི་དངོས་པོར་འདོད་པ་དང་མཚུངས་པ་ཡི་སྐྱོན་བརྗོད་པ་འདི་ནི་གདོན་པར་དཀའ་སྟེ། ཤིང་མིན་ལས་ལྡོག་པའི་དངོས་པོ་དེ་ཤ་པ་ཡིན་ནམ་མ་ཡིན་ཞེས་འདྲིའོ། །
ཤ་པ་ཡིན་ན་ཤ་པའི་རང་བཞིན་དེ་གཞན་ལ་རྗེས་སུ་མི་འགྲོ་བས་གཞན་ཙནྡན་སོགས་ཤིང་མིན་པར་འགྱུར་ལ། ཕྱོགས་གཉིས་པ་ལྟར་གཞན་ཙནྡན་སོགས་

༼༧༢༽
ཤིང་ཡིན་ན་ཤ་པ་ཤིང་མིན་པར་འགྱུར་ཏེ། ཤ་པ་དེ་ཡི་རང་བཞིན་ནམ་ངོ་བོ་གཞན་ཙནྡན་སོགས་ཀྱི་ངོ་བོ་དང་གཅིག་པ་མིན་པའི་ཕྱིར་ཏེ། ཤ་པ་ཤིང་མིན་ལས་ལྡོག་པ་མ་ཡིན་པའི་ཕྱིར་རོ། །
སྐབས་ཀྱི་ཚིགས་བཅད་ནི། སྤྱི་དང་ལྡོག་པ་དངོས་པོར་ཁས་ལེན་པ་དེས་ཆོས་གྲགས་ཀྱིས་གང་བཀག་པ་དེ་སྙིང་ནད་ཀྱིས་ཁས་བླང་བ་ལྟ་བུ་ཡིན་པས་ན་བོད་འདིར་ཆོས་ཀྱི་གྲགས་པའི་གཞུང་བཟུང་ནས་བདག་ཉིད་ཆེན་པོའི་རིགས་པ་དྲི་མ་མེད་པ་རྣམས་རྙོག་ཅིང་བསྒྲིབས་པའམ་འགོག་པར་བྱེད་པ་འདི་ནི། དཔེར་ན་ནགས་ལ་གནས་པའི་སྤྲེའུ་དག་གིས་རང་གནས་བཟང་པོ་ལྗོན་པའི་ཤིང་ལ་མི་གཙང་བ་འཐོར་བ་ལྟ་བུའོ། །
གཉིས་པ་རང་ལན་ནི། ལྡོག་པ་དངོས་པོར་མ་གྲུབ་སྟེ་ཤིང་མིན་པས་ལྡོག་པ་དོན་ལ་གྲུབ་ན་ཤ་ཤུག་གཉིས་གཅིག་ཏུ་འགྱུར་ལ། སེམས་མེད་ལས་ལྡོག་པ་དོན་ལ་གྲུབ་ན་རྟ་གླང་གཉིས་གཅིག་ཏུ་འགྱུར་རོ། །
འོན་ཀྱང་བློ་ཡི་འཇུག་ཚུལ་དཔྱད་པ་ན་དེ་མིན་ལས་ལྡོག་པ་མཚུངས་པའི་སྒོ་ནས་སྤྱི་གཅིག་ཏུ་འཆར་བ་སྟེ། སྣང་བཏགས་གཅིག་ཏུ་འཁྲུལ་ནས་གོ་བར་འཐད་པ་ནི་རིགས་མཐུན་གྱི་དངོས་པོ་ཀུན་ལ་ཡོད་པའི་ཕྱིར་གཞན་སེལ་ལ་ནི་བཤད་མ་ཐག་པའི་དགོས་ནུས་མེད་པའི་སྐྱོན་འདི་གཉིས་མེད་དོ། །
དེས་ན་ཤིང་ཞེས་པའི་སྒྲ་གཅིག་བརྗོད་ན་ཡང་ཤིང་མིན་དགག་པ་དང་། ཤིང་སྒྲུབ་པའི་ནུས་པ་རྣམ་པ་གཉིས་ཡོད་ཀྱི། བྱ་བ་དངོས་སུ་བྱེད་པ་ནི་མེད་དོ། །
འོ་ན། ནུས་པ་གཉིས་པོ་

༼༧༣༽
དེས་ལོག་ལྡོག་སྟོན་པའི་སྒྲ་གཉིས་དངོས་སུ་བྱེད་པ་པོར་མི་འགྱུར་རམ་ཞེ་ན། མི་འགྱུར་ཏེ། ཤིང་དང་ཤིང་མིན་གྱི་ཆོས་གཉིས་ངོ་བོ་གཅིག་པ་མི་སྲིད་ཅིང་། ལྡོག་པ་ཞེས་བྱ་བའི་ཆོས་ཀྱི་ངོ་བོ་དོན་ལ་མ་གྲུབ་པས་ལྡོག་པ་བརྗོད་པ་ཉིད་ཀྱིས་ན་བཏགས་པ་བློ་ཆོས་དང་མཐོང་བ་དོན་ཆོས་གཉིས་གཅིག་ཏུ་འཁྲུལ་པས་བསྲེས་པའི་སྒྲ་དེ་ལྡོག་པའི་དངོས་པོ་སྟེ་དོན་རང་མཚན་ལ་གྲུབ་པར་གསུངས་པ་རྣམ་འགྲེལ་ལས། སྒྲ་གཉིས་བྱེད་པའང་མ་ཡིན་ཏེ། །
ཕན་ཚུན་ཡོད་པ་མིན་ཕྱིར་འདི། །
དངོས་མེད་དངོས་པོར་ལྡན་ཉིད་དུ། །
མཐོང་བ་བློ་ཡིས་བསླད་པ་ཡིན། །
ཞེས་སོ། །
ལྔ་པ་སེལ་བ་ལ་སྤྱི་མེད་ན་གཞི་མཐུན་མི་སྲིད་པ་སྤང་བ་ནི། བྱེ་བྲག་པ་ལ་སོགས་པ་ན་རེ། བྱེ་བྲག་ཐ་དད་པ་རྣམས་ལ་གཅིག་ཏུ་འདུ་ཞིང་འབྲེལ་བའི་ཐུན་མོང་གི་སྤྱི་གཅིག་མེད་ན་ཨུཏྤལ་དང་སྔོན་པོ་ལ་སོགས་པའི་ཆོས་ཐ་དད་པ་རྣམས་གཞི་གཅིག་ལ་མི་འདུ་བས། ཨུཏྤལ་ཡང་ཡིན་ལ་སྔོན་པོའང་ཡིན་པའི་གཞི་མཐུན་མེད་པར་འགྱུར་རོ་ཞེ་ན་ཨུཏྤལ་དང་དེའི་ཁ་དོག་གཉིས་དོན་ལ་ཐ་དད་པ་མིན་ཡང་། ཐ་དད་དུ་འབྱེད་པའི་གཞན་སེལ་གྱིས་སྔོ་མིན་ལས་ལྡོག་པ་དང་། ཨུཏྤལ་མིན་པ་ལས་ལྡོག་པ་གཉིས་ཐ་དད་དུ་དབྱེ་ནས་གཅིག་ཏུ་སྡུད་པའི་གཞན་སེལ་གྱིས་ཨུཏྤལ་

༼༧༤༽
ཡང་ཡིན་ལ་སྔོན་པོའང་ཡིན་ཞེས་བསྡུས་པའི་རྟོག་པའི་ངོར་གཞི་མཐུན་པ་ལྟ་བུར་སྣང་བ་ཡིན་གྱི། དབང་ཤེས་ཀྱི་ངོར་ནི་མ་ཡིན་ཏེ། དོན་གྱི་སྟེང་ན་དེ་གཉིས་ཐ་དད་དུ་མེད་པས་སོ། །
དེས་ན་ཨུཏྤལ་དང་སྔོན་པོ་གཉིས་ཡིན་པའི་གཞི་དངོས་སམ་མངོན་སུམ་ནི་ཡུལ་རང་མཚན་ཁོ་ན་ལ་འཇུག་པའི་ཕྱིར་དེ་གཉིས་ལས་གཞན་པའི་གཞི་མཐུན་ཞིག་ཡོད་ན་རང་མཚན་སྟེང་ན་ཡོད་དགོས་ཀྱང་། དེ་རང་མཚན་མྱོང་བའི་དབང་པོའི་སྤྱོད་ཡུལ་མིན་པའི་ཕྱིར་དོན་ལ་གཞི་མཐུན་ལོགས་སུ་མ་གྲུབ་བོ། །
སྐབས་ཀྱི་ཚིགས་བཅད་ནི། འདི་ལྟར་ཤེས་བྱ་ལ་དཔྱད་པ་ན་སྣང་ཡུལ་གྱི་སྒྲུབ་པ་དོན་རང་མཚན་ནི་སྐྱེས་བུའི་འཇུག་ལྡོག་གི་ཡུལ་དངོས་ཡིན་ལ། དེ་ལ་འཇུག་ཚུལ་གྱི་རྟོག་གེའི་གསང་གནད་ཐམས་ཅད་ཀྱི་སྲོག་གཅིག་པུ་གཞན་སེལ་ཡིན་པས་སྒྲུབ་དང་གཞན་སེལ་གྱི་འཇུག་ཚུལ་གྱི་རྣམ་གཞག་རྣམ་དག་གི་ལྟ་བའི་མིག་དང་ཤེས་པའི་བློ་གྲོས་གསལ་པོ་གཉིས་ཚོགས་ཤིང་ལྡན་པའི་རྟོག་གེ་པ་དེ་ཤེས་བྱ་ཡི་གནས་ཚུལ་མ་ནོར་བའི་དེ་ཉིད་ལྟ་བ་ལ་ཐེ་ཚོམ་གྱི་སྨག་དང་བྲལ་བས་བླང་དོར་སྨྲ་བ་ན་ཀུན་མཁྱེན་དང་འདྲ་བར་རྨོངས་པ་མེད་ཅིང་མི་འཇིགས་པའི་ཁྱུ་མཆོག་གི་གནས་འཐོབ་བོ། །
ཞེས་བྱ་བར་སྐབས་ཀྱི་ཚིགས་སུ་བཅད་པའོ། །
ཚད་མ་རིགས་པའི་གཏེར་ལས་སྒྲུབ་པ་དང་གཞན་སེལ་བརྟག་པའི་རབ་ཏུ་བྱེད་པ་བཞི་པའི་མཆན་འགྲེལ་བཤད་པའོ།།  །།

༼༧༥༽
གསུམ་པ་བརྗོད་བྱ་དང་རྗོད་བྱེད་བརྟགས་པའི་ཚུལ་ལ་དག་གཞག་སྤང་གསུམ་ལས། དང་པོ་ལ་གཉིས་ཏེ། རང་མཚན་བརྗོད་བྱར་འདོད་པ་དང་། སྤྱི་བརྗོད་བྱར་འདོད་པ་དགག་པའོ། །
དང་པོ་ལའང་གཉིས་ཏེ། དོན་རང་མཚན་བརྗོད་བྱར་འདོད་པ་དགག་པ་དང་། ཤེས་པ་རང་མཚན་བརྗོད་བྱར་འདོད་པ་དགག་པའོ། །
དང་པོ་ནི། བུམ་པ་ལ་སོགས་པ་དོན་རང་མཚན་རྐྱང་པ་བརྗོད་བྱ་ཡིན་ཏེ། བུམ་པ་འོན་ཅིག་ཅེས་བརྗོད་པ་ན་ཆུ་སྐྱོར་བའི་བྱ་བ་བྱེད་པ་དེ་ཉིད་ལོན་པའི་ཕྱིར་རོ་ཞེས་མུ་སྟེགས་བརྡ་སྤྲོད་པ་ལ་སོགས་པ་འགའ་

༼༧༦༽
ཞིག་སྨྲའོ། །
དེ་མི་འཐད་དེ། དོན་རང་མཚན་ཡུལ་དུས་རྣམས་སོ་སོར་ངེས་པ་ནི་མཐའ་ཡས་པའི་ཕྱིར་ན་རེ་རེ་བཞིན་འདི་དང་འདི་ནི་བུམ་པའོ་ཞེས་བརྡ་གདགས་པར་མི་ནུས་ལ། གལ་ཏེ་ནུས་སུ་ཆུག་ཀྱང་ཕྱིས་ཐ་སྙད་བྱེད་པའི་ཚེ་ན་ཡང་སྔར་གང་ལ་བརྡ་བཏགས་པའི་དང་པོའི་རང་མཚན་དེ་རྙེད་པར་དཀའ་སྟེ། འགགས་ཟིན་པའི་ཕྱིར་རོ། །
གལ་ཏེ་མ་རྙེད་ན་གཞན་གྱི་བརྡ་ཡིས་གཞན་གོ་བར་མི་འགྱུར་ཏེ། ཀ་བའི་བརྡས་བུམ་པ་མི་གོ་བ་བཞིན་ནོ། །
གཞན་ཡང་ཁྱོད་ལྟར་ན་འདས་པ་དང་མ་འོངས་པའི་བུམ་པ་ནི་སྒྲས་བརྗོད་བྱ་ཉིད་དུ་རུང་བ་མིན་པར་འགྱུར་ཏེ། དེ་ལ་ད་ལྟར་རང་མཚན་མེད་པའི་ཕྱིར་རོ། །
གཞན་ཡང་སྒྲ་ཡིས་རང་མཚན་དངོས་ཡུལ་དུ་བྱེད་པ་ཉིད་བརྗོད་པ་ཡིན་ན་མིག་དབང་དང་སྣང་བ་ཡིད་བྱེད་ལ་སོགས་པ་དགོས་པ་མེད་པར་འགྱུར་ཏེ། བརྗོད་པ་ཉིད་ཀྱིས་རང་མཚན་རྟོགས་པའི་ཕྱིར་རོ། །
དེས་ན་དོན་རང་མཚན་ཐམས་ཅད་མ་འདྲེས་པ་སིལ་བུ་ཡིན་པ་ལ་མིང་དོན་གཉིས་ཀྱི་འབྲེལ་པ་མེད་པའི་ཕྱིར་དབང་པོས་མིང་དོན་གྱི་འབྲེལ་པ་འཛིན་མི་སྲིད་ལ། བརྗོད་བྱ་དེ་ཡི་མིང་ནི་འདི་ཡིན་ནོ་ཞེས་གཅིག་ཏུ་སྦྲེལ་པ་ནི་དཔྱོད་པ་ཡིན་པའི་ཕྱིར་གཞན་སེལ་ཁོ་ན་ཡིན་པ་དེས་ན་བརྡའི་སྔ་རོལ་དང་པོ་མིང་དོན་གྱི་འབྲེལ་པ་བྱེད་པའི་ཚེ་བརྗོད་བྱ་རང་གི་མཚན་ཉིད་བསྟན་ཏེ་བུམ་པ་མཐོང་བཞིན་པ་འདི་བུམ་པའོ་ཞེས་བརྡ་སྦྱར་ན་ཡང་བརྡ་དེ་ནི་རྟོག་ངོར་ཤར་བའི་སྤྱི་

༼༧༧༽
ལ་སྦྱོར་བར་བྱེད་དེ། དེ་དུས་ཀྱི་རང་མཚན་རྐྱང་པ་ལ་འཆད་ཉན་གཉིས་ཀས་མི་འཛིན་ནོ། །
དེ་ལྟར་བརྡ་དེའང་དོན་ལ་ཡོད་མེད་སོགས་ཕྱིས་ཐ་སྙད་བྱེད་པའི་དོན་དུ་འདོགས་ཏེ། བརྡ་མེད་ན་ཐ་སྙད་མི་ནུས་པའི་ཕྱིར་རོ། །
གལ་ཏེ་དབང་པོས་རྗོད་བྱེད་ཀྱི་སྒྲ་དང་འདྲེས་པའི་དོན་འཛིན་ན་བུམ་སོགས་ཀྱི་བརྡ་སྦྱར་བ་མེད་ཀྱང་རང་མཚན་མཐོང་བ་ཙམ་གྱིས་འདི་ནི་བུམ་པའོ་སྙམ་དུ་རང་ཉིད་ཀྱིས་རྟོགས་པར་འགྱུར་དགོས་སོ། །
ཡང་དེ་ན་རེ། སྤྱིར་སྒྲ་དོན་འདྲེས་པ་མེད་ཀྱང་དོན་མངོན་སུམ་མཐོང་བཞིན་པའི་ཚེ་དབང་པོའི་སྒོ་ལ་རྗེས་སུ་འབྲང་བའི་ཡིད་ཤེས་དེས་བུམ་པ་མཐོང་བའི་མཐོང་དོན་དང་། དེས་བརྡ་སྦྱོར་བུམ་པ་ཞེས་པའི་སྒྲ་གཉིས་འདྲེས་པ་ཡིན་པས་ན་བློ་དེའི་ངོ་བོ་རྟོག་བཅས་ཡིན་ཀྱང་རྟོག་མེད་མངོན་སུམ་དང་འདྲ་བ་ཡིན་གྱི། དེ་ལས་གཞན་དུ་འདོད་ན་མཐོང་རྟོག་གི་ཡུལ་ཐ་དད་པ་ཡིན་པའི་ཕྱིར་མཐོང་ཚེ་རྟོག་པ་མེད། རྟོག་ཚེ་མཐོང་བ་མེད་པས་མཐོང་བཞིན་དུ་དོན་རྟོགས་མི་སྲིད་པར་འགྱུར་ཞེས་ཟེར་རོ་ལོ། །
འདིའི་ལན་ལ། དེ་གཉིས་གཅིག་ཏུ་འདྲེས་པ་མིན་ཡང་གཅིག་ཏུ་འཁྲུལ་པའི་རྒྱུ་ནི་ཤེས་པ་ཅིག་ཅར་འཇུག་པའི་ལུགས་ལྟར་ན་རྟོག་བཅས་དང་རྟོག་པ་མེད་པའི་ཡིད་གཉིས་པོ་དངོས་ཡུལ་ཐ་དད་ཀྱང་འཇུག་ཡུལ་གཅིག་ལ་དུས་ཅིག་ཅར་འཇུག་པ་ལ་བླུན་པོ་རྣམས་གཅིག་ཏུ་འཁྲུལ་པ་ཡིན་པའི་ཕྱིར་རམ། ཤེས་པ་རིམ་འཇུག་པའི་ལུགས་ལྟར་ན་མཐོང་རྟོག་གཉིས་རིམ་གྱིས་

༼༧༨༽
འཇུག་ཏུ་ཆུག་ཀྱང་འཇུག་པ་མྱུར་བས་ཆུ་བོ་ལྟར་རྒྱུན་མ་ཆད་པར་འབྱུང་བ་ལ་བླུན་པོ་རྣམས་ཀྱིས་གཅིག་ཏུ་ཞེན་པ་ཡིན་གྱི། དོན་ལ་དེ་གཉིས་གཅིག་པ་མེད་དོ། །
གཉིས་པ་ཤེས་པ་རང་མཚན་བརྗོད་བྱར་འདོད་པ་དག་པ་ནི། བློ་ངོར་ཀ་བུམ་སོགས་སྣང་བའི་དོན་ཤེས་པ་ལས་གཞན་དུ་མེད་པས་ཤེས་པའི་རང་བཞིན་བརྗོད་བྱ་ཡིན་ནོ་ཞེ་ན། དེའང་མི་འཐད་དེ། ཤེས་པའང་རང་གི་མཚན་ཉིད་རྐྱང་པ་ཡིན་པ་དེས་ན་དེ་ཁོ་ན་ལ་བརྡར་བྱེད་པ་མི་རུང་སྟེ། རང་མཚན་མཐའ་ཡས་པའི་ཕྱིར་དང་། ཐ་སྙད་དང་བརྡ་དུས་སྔ་ཕྱི་བ་ལ་བརྡ་གདགས་པར་མི་ནུས་པས་སོ། །
གཉིས་པ་སྤྱི་བརྗོད་བྱར་འདོད་པ་དགག་པ་ལ་གཉིས། རིགས་སྤྱི་བརྗོད་བྱར་འདོད་པ་དགག་པ་དང་། སྒྲ་དོན་གྱི་སྤྱི་བརྗོད་བྱར་འདོད་པ་དགག་པའོ། །
དང་པོ་ནི། བྱེ་བྲག་པ་ན་རེ། སྒྲ་ཡིས་གསལ་བའམ་རང་མཚན་བརྗོད་ན་སྐྱོན་ཡོད་ཀྱང་དེ་མི་བརྗོད་ཀྱི། ཁོ་བོ་ཅག་དོན་བུམ་པ་ལྟ་བུའི་

༼༧༩༽
རིགས་སྤྱི་བརྗོད་བྱར་འདོད་པའི་ཕྱིར་སྐྱོན་མེད་དོ་ཞེ་ན། ཡུལ་དུས་ཐ་དད་པའི་བུམ་པ་ཐམས་ཅད་དོན་ལ་སྤྱི་གཅིག་མེད་དོ། །
གལ་ཏེ་ཡོད་དུ་ཆུག་ནའང་དེ་རྐྱང་པ་ལ་བརྡ་སྦྱར་བ་ལ་དགོས་ནུས་གཉིས་ཀ་མེད་དེ། སྤྱི་མི་གསལ་དོན་བྱེད་མི་ནུས་པ་ལ་བརྡ་སྦྱར་བས་རང་མཚན་རྟོགས་པ་མི་སྲིད་པའི་ཕྱིར་རོ། །
ཡང་དེ་ན་རེ། སྤྱི་རྐྱང་པ་མིན་གྱི། སྤྱི་དང་འབྲེལ་བའི་རང་མཚན་རེ་རེ་ལ་བརྡ་སྦྱར་བར་རང་མཚན་གོ་བ་འཐད་དོ་ཞེ་ན། རང་མཚན་ལ་མ་སྦྱར་ན་སྤྱི་ལ་སྦྱར་ཡང་རང་མཚན་གོ་མི་ནུས་པ་དེ་ལྟ་ན་དགོས་ནུས་མེད་པའི་སྤྱི་བོར་ལ་རང་གི་མཚན་ཉིད་དངོས་ལ་བརྡ་སྦྱོར་ཅིག་ཅེས་རང་མཚན་གོ་ན་ཐ་དད་ཀྱི་སྤྱིས་ཅི་ཞིག་བྱ་སྟེ། ཀ་བ་གོ་བ་ལ་བུམ་པ་མི་དགོས་པ་བཞིན་ནོ། །
གལ་ཏེ་རང་མཚན་ནི་མཐའ་ཡས་པའི་ཕྱིར་བརྡ་གདགས་པར་མི་ནུས་སོ་ཞེ་ན། རང་མཚན་བཞིན་དུ་སྤྱི་འདི་ལ་ཡང་མཐའ་ཡས་པར་མཚུངས་པས། བརྡ་འདོགས་པར་མི་ནུས་སོ། །

གཉིས་པ་ལྡན་མིན་འདུ་བྱེད་བརྗོད་བྱར་འདོད་པ་དགག་པ་ནི། གངས་ཅན་པ་ཁ་ཅིག་དང་། མང་བཀུར་བ་སོགས་ཉན་ཐོས་ཁ་ཅིག་བཞེད་འདོད་མཐུན་པར་དེ་གཉིས་ཀས་གཟུགས་དང་། སེམས་དང་། 

༼༨༠༽
སེམས་ལས་བྱུང་བ་དང་མི་ལྡན་ཡང་། སྒྲ་དང་དོན་གྱི་ངོ་བོ་སྟོན་པ་སོགས་ཀྱི་བྱ་བ་བྱེད་ནུས་པས་མི་ལྡན་པའི་འདུ་བྱེད་ཅེས་བྱ་བ་དོན་བརྗོད་པའི་རྟེན་དུ་གྱུར་པ་ཞིག་དངོས་ཀྱི་བརྗོད་བྱར་འདོད་དོ་ཞེ་ན། དེ་ནི་མི་འཐད་དེ། མི་ལྡན་འདུ་བྱེད་སྒྲོ་བཏགས་དངོས་མེད་ལ་བརྡ་སྦྱར་བས་འབྲེལ་མེད་ཀྱི་གཟུགས་སོགས་ལ་ཇི་ལྟར་རྟོགས་པར་འཐད་དེ། དཔེར་ན་བུམ་པ་ཞེས་ནི་བརྗོད་པ་ལས་དེ་དང་འབྲེལ་མེད་ཀྱི་བ་ལང་མི་རྟོགས་པ་བཞིན་ནོ། །
དེ་ན་རེ། ལྡན་མིན་འདུ་བྱེད་ཀྱི་བློ་ངོར་ཤར་བའི་བུམ་པ་དང་རང་མཚན་དེ་གཉིས་འབྲེལ་བ་མེད་ཀྱང་། ལྟོ་བ་ལྡིར་བ་སོགས་ཀྱི་རྣམ་པ་འདྲ་བ་ལས་གཅིག་ཏུ་འཁྲུལ་ནས་དོན་རང་མཚན་ལ་འཇུག་གོ་ཞེ་ན། དེ་གཉིས་པོ་རྣམ་པ་ཙམ་འདྲ་བས་འཁྲུལ་པ་ཡིན་ན་རེས་འགའ་རང་མཚན་ལ་འཇུག་ཀྱང་། རེས་འགའ་སྒྲ་དོན་ལའང་འཇུག་དགོས་པའི་ཕྱིར་ཡུལ་དང་དུས་རེས་འགའ་འཁྲུལ་གྱི། ཀུན་ཏུ་འཁྲུལ་སྲིད་པ་མིན་ནའང་འདི་ནི་རྟོག་པ་ངོ་བོ་ཉིད་ཀྱིས་རྟག་ཏུ་འཁྲུལ་བར་འགྱུར་བས་ན་འདྲ་བའི་སྒོ་ནས་འཁྲུལ་བ་མིན་ནོ། །
འདིའི་མཐའ་དཔྱོད་ཤེས་པར་འདོད་ནའང་མཁན་ཆེན་ངག་ཆོས་ཀྱི་གསུང་ལ་བལྟ་བར་བྱའོ། །
གཉིས་པ་རང་ལུགས་གཞག་པ་ལ་གསུམ་སྟེ། མཚན་ཉིད། དབྱེ་བ། དེའི་དོན་གཏན་ལ་དབབ་པའོ། །

༼༨༡༽
དང་པོ་ནི། བརྡ་ལས་གོ་བར་བྱ་བ་བརྗོད་བྱའི་མཚན་ཉིད། བརྗོད་བྱའི་དོན་གོ་བར་བྱེད་པ་རྗོད་བྱེད་ཀྱི་བརྡའི་མཚན་ཉིད་ཡིན་ནོ། །
གཉིས་པ་དབྱེ་བ་ནི། འཆད་པའི་སྐབས་དང་བརྡ་ཙམ་ལ་འཇུག་པའི་དུས་ཀྱི་གང་ཟག་གི་དབྱེ་བས་བརྗོད་བྱེད་རེ་རེ་ལའང་གཉིས་གཉིས་ཏེ། བསྡོམས་ན་རྣམ་པ་བཞི་ཡོད་དོ། །
དེའང་འཆད་པའི་ཚེ་རྟོག་ངོར་བརྗོད་བྱ་དང་རྗོད་བྱེད་དུ་ཤར་བའི་དོན་སྤྱི་དང་སྒྲ་སྤྱི་གཉིས་དངོས་ཀྱི་བརྗོད་བྱ་དང་རྗོད་བྱེད་ཡིན་ལ། རང་མཚན་དུ་གྲུབ་པའི་དོན་དང་སྒྲ་གཉིས་ཞེན་པའི་བརྗོད་བྱ་རྗོད་བྱེད་ཡིན་ཞེས་སོ་སོར་རྣམ་པར་ཕྱེ་བས་ཤེས་བྱའི་གནད་ལ་མཁས་པར་འགྱུར་ཡང་། བརྡ་ལ་འཇུག་པའི་ཚེ་རང་སྤྱི་སོ་སོར་མ་ཕྱེ་བར་གཅིག་ཏུ་འཁྲུལ་ཏེ་བརྡ་སྦྱར་བ་ཁོ་ནས་ཐ་སྙད་ཀྱི་ཚེ་དོན་རང་མཚན་ཐོབ་པ་ཡིན་ནོ། །
གསུམ་པ་དེའི་དོན་གཏན་ལ་དབབ་པ་ལ་གསུམ་སྟེ། སྒྲའི་དངོས་ཀྱི་བརྗོད་བྱ་མེད་པར་སྒྲུབ་པ། གཞི་མེད་ལ་འཁྲུལ་ནས་བརྡ་སྦྱོར་བའི་ཚུལ། འཁྲུལ་པ་ལ་སྦྱར་བས་འཇུག་ཡུལ་ཐོབ་པའི་འཐད་པའོ། །

༼༨༢༽
དང་པོ་ནི། དེ་ལྟར་སྒྲའི་དངོས་ཀྱི་བརྗོད་བྱ་མེད་དེ། དོན་དང་ཤེས་པ་ནི་རང་མཚན་ཡིན་པས་བརྗོད་བྱར་མི་རུང་ལ། སྒྲ་སྤྱི་དང་དོན་སྤྱི་གཉིས་པོ་དངོས་པོ་མེད་པ་ཡིན་པའི་ཕྱིར་དེ་བཞི་ནི་བརྗོད་བྱ་མ་ཡིན་ལ། དེ་དག་ལས་གཞན་པའི་བརྗོད་བྱ་ཡོད་མི་སྲིད་པས་དམ་པའི་དོན་དུ་བརྗོད་བྱ་ངོ་བོས་གྲུབ་པ་མེད་དོ། །
གཉིས་པ་གཞི་མེད་ལ་འཁྲུལ་ནས་བརྡ་སྦྱོར་བའི་ཚུལ་ནི། རྟོག་པ་ངོ་བོ་ཉིད་ཀྱིས་འཁྲུལ་པའི་ངོར་ལ་བུམ་པ་ཞེས་པའི་སྒྲས་བརྗོད་བྱའི་དོན་གྱི་གཟུགས་བརྙན་ཤར་བ་ལ་དེ་ལ་ཕྱི་རོལ་དོན་དུ་ཞེན་ནས་བརྡ་སྦྱོར་བ་ཡིན་པས་དེ་ནི་སྒྲ་ཡི་དངོས་ཀྱི་བརྗོད་བྱར་བཏགས་པ་ཡིན་ནོ། །
གསུམ་པ་འཁྲུལ་པ་ལ་སྦྱར་བས་འཇུག་ཡུལ་ཐོབ་པའི་འཐད་པ་ནི། ཐོག་མ་མེད་པ་ནས་སྣང་བཏགས་གཅིག་ཏུ་འཁྲུལ་པའི་བག་ཆགས་གོམས་ཤིང་བརྟས་པ་ཡིས་བརྡ་ཡི་དུས་ན་རང་མཚན་དང་དོན་སྤྱི་མ་ཕྱེ་བར་འདི་

༼༨༣༽
བུམ་པའོ་ཞེས་བསྲེས་ནས་བརྡ་སྦྱར་ལ། ཐ་སྙད་དུས་ནའང་དེ་ལྟར་གོ་སྟེ། བུམ་པར་ཆུ་བླུགས་ཤིག་ཟེར་ན་སྤྱིའམ་རང་མཚན་གང་ཞེས་མི་འདྲི་བར་ཡུལ་རང་མཚན་ཁོ་ན་ལ་གོ་ནས་དོན་ཐོབ་པའི་ཕྱིར་རོ། །
དེའི་ཕྱིར་སྒྲའི་དངོས་ཡུལ་མེད་པ་ལ་ཡུལ་དུ་འཁྲུལ་པ་ཡིན་ཡང་། དེ་ལ་ཞུགས་པ་ལྟར་དོན་ཐོབ་པས་ན་བདེན་པ་ཡིན་པར་འཐད་དོ། །
གསུམ་པ་རྩོད་པ་སྤང་བ་ལ་ལྔ་སྟེ། དངོས་པོའི་སྤྱི་བརྗོད་བྱར་འདོད་པ་དང་མཚུངས་པ་སྤང་བ། ཤེས་པ་རང་མཚན་བརྗོད་བྱར་འདོད་པ་དང་མཚུངས་པ་སྤང་བ། མི་ལྡན་འདུ་བྱེད་བརྗོད་བྱར་འདོད་པ་དང་མཚུངས་པ་སྤང་བ། བརྗོད་བྱ་མེད་ན་ཐ་སྙད་རྒྱུན་ཆད་པར་འགྱུར་བ་སྤང་བ། འཁྲུལ་པའི་འབྲེལ་པ་མི་དགོས་པར་འདོད་པ་སྤང་བའོ། །
དང་པོ་ནི། ཤིང་ཞེས་པའི་སྒྲ་ཡི་བརྗོད་བྱ་དོན་གྱི་གཟུགས་བརྙན་དེ་ཤིང་མིན་གཞན་ལས་མི་ལྡོག་ན་ཤིང་ཞེས་པའི་སྒྲའི་བརྗོད་བྱར་འགལ་ལོ། །
ཤིང་མིན་ལས་ལྡོག་ན་ནི་ཤིང་གི་དངོས་པོར་འགྱུར་བས་སྤྱི་དངོས་པོར་བརྗོད་བྱར་བྱེད་པ་དང་མཚུངས་པར་འགྱུར་རོ་ཞེ་ན། དམ་པའི་དོན་ལ་མི་ལྡོག་སྟེ་བློ་ངོའི་བུམ་པ་དེ་དངོས་པོ་མེད་པའི་ཕྱིར་ཏེ། དོན་དམ་

༼༨༤༽
པར་ལྡོག་ན་རང་མཚན་ལས་སྒྲ་དོན་ལོགས་སུ་དོན་བྱེད་པར་དུ་མ་དངོས་པོར་ཡོད་དགོས་ན་དེ་ལྟར་ཡིན་ལ། བློ་གཞན་སེལ་གྱི་ངོར་སྒྲ་དོན་གྱི་རང་ལྡོག་རང་མཚན་མིན་ཀྱང་རྟོག་པའི་ངོར་ལྡོག་པར་སྣང་བ་དེ་ནི་སྣང་བཏགས་གཅིག་ཏུ་འཁྲུལ་པར་གོམས་པའི་སྟོབས་ལས་ཡིན་ནོ། །
ཁྱེད་ཀྱི་སྤྱི་ནི་འཁྲུལ་པ་ཡིན་པར་མི་འདོད་པས་དེས་ན་དེ་དག་ག་ལ་མཚུངས་ཏེ་མི་མཚུངས་སོ། །
གཉིས་པ་ཤེས་པ་རང་མཚན་བརྗོད་བྱར་འདོད་པ་དང་མཚུངས་པ་སྤང་བ་ནི། འོ་ན། རྟོག་པ་ལ་སྣང་བའི་དོན་གྱི་གཟུགས་བརྙན་སྤྱི་དེ་བརྗོད་བྱ་ཡིན་ན་ནི་དེ་ཤེས་པ་ལས་འོས་མེད་པས་ཤེས་པ་རང་མཚན་བརྗོད་བྱར་བྱེད་པ་དང་མཚུངས་པར་འགྱུར་རོ་ཞེ་ན། རྣམ་པ་དེ་སྣང་བའི་ཤེས་པ་རང་མཚན་གྱི་ཆའམ་ལྡོག་པ་ཁོ་ན་བརྗོད་བྱ་མིན་ཀྱང་བློ་ངོར་སྣང་བཏགས་གཅིག་ཏུ་འཁྲུལ་པས་བཏགས་པ་ཕྱི་རོལ་ཞེན་པའི་ཆ་དངོས་མེད་དེ་བརྗོད་བྱ་ཡིན་པ་དེས་ན་རྟོག་པ་ལ་སྣང་བའི་དོན་གྱི་གཟུགས་བརྙན་དོན་སྤྱི་ལ་ཡུལ་གྱི་དངོས་པོར་གྲུབ་པ་མེད་ཀྱང་རློམ་ཚོད་དང་སྒོ་བསྟུན་ནས་འཇིག་རྟེན་པ་རྣམས་ཐ་སྙད་ཀྱི་དོན་ལ་གཞུག་པའི་ཕྱིར་བརྡ་སྦྱར་བར་ཟད་དོ། །
མདོར་ན་ཤེས་པ་དེ་ལ་རང་མྱོང་གསལ་རིག་གི་

༼༨༥༽
ངོ་བོར་སྐྱེས་པའི་ལྡོག་པ་དང་། རང་མདངས་ཕྱི་རོལ་ལྟར་ཤར་བའི་ལྡོག་པ་གཉིས་ལས། སྔ་མ་བརྗོད་བྱར་མི་བྱེད་ཀྱི། ཕྱི་མ་བརྗོད་བྱར་བྱེད་པ་ཡིན་ལ། དེའང་དངོས་པོར་མ་གྲུབ་མོད། འོན་ཀྱང་འཇིག་རྟེན་པ་རྣམས་འཇུག་པའི་ཕྱིར་འཁྲུལ་ངོར་བརྡ་སྦྱོར་བའི་ཐ་སྙད་བྱེད་པའི་ཕྱིར་རོ། །
གསུམ་པ་ནི། གལ་ཏེ་སེལ་བའི་བདག་ཉིད་ཅན་གྱི་སྤྱི་ལ་བརྡ་སྦྱོར་ན་ནི་སེལ་བ་དང་རང་མཚན་ཐ་དད་ཡིན་པས་ལྡན་པ་མིན་པ་ལ་བརྡ་སྦྱོར་བ་དང་མཚུངས་སོ་ཞེ་ན། དོན་སྤྱི་ཞེས་བྱ་བ་གལ་ཏེ་རྫས་སུ་སྒྲུབ་པར་འདོད་ན་ཁྱེད་བདེན་ཡང་། འོན་ཀྱང་ཁོ་བོ་ཅག་གི་དོན་སྤྱི་དངོས་མེད་དུ་འདོད་པ་ཡིན་པ་དེའི་ཕྱིར་སེལ་བ་རང་གི་དངོས་ཡུལ་རྫས་སུ་གྲུབ་པར་མེད་པ་ཤེས་ན་དོན་སྤྱི་བརྗོད་བྱ་ཡིན་པ་དང་བརྗོད་བྱེད་ཅིའང་མེད་པ་གཉིས་དོན་དམ་པར་མཚུངས་པས་བཅད་པའི་སྐྱོན་ལས་གྲོལ་ལོ། །
བཞི་པ་བརྗོད་བྱ་མེད་ན་ཐ་སྙད་རྒྱུན་ཆད་པར་འགྱུར་བ་སྤང་བ་ནི། གལ་ཏེ་དོན་དམ་པར་མ་འཁྲུལ་བའི་བརྗོད་བྱ་རྗོད་བྱེད་གཅིག་མེད་ན་འཁྲུལ་པ་དེ་ཉིད་གསོག་སྟེ་རྫུན་པ་ཡིན་པའི་ཕྱིར་འཇིག་རྟེན་གྱི་ཐ་སྙད་

༼༨༦༽
དོན་མཐུན་ཐམས་ཅད་འཇིག་སྟེ། རི་བོང་རྭ་ཡོད་དང་བུམ་ཡོད་ལྟར་བརྗོད་བྱ་རྗོད་བྱེད་ཡོད་མེད་མཚུངས་སོ་ཞེ་ན། འཇིག་རྟེན་པ་རྣམས་དོན་སྤྱི་ལ་རང་མཚན་དུ་འཁྲུལ་པའི་སྒོ་ནས་རང་མཚན་ཉིད་ལ་བླང་དོར་དུ་འཇུག་པའི་ཕྱིར་ཡོད་མེད་ལ་སོགས་པའི་ཐ་སྙད་ཐམས་ཅད་འཐད་པ་ཡིན་ནོ། །
ལྔ་པ་འཁྲུལ་པའི་འབྲེལ་བ་མི་དགོས་པར་འདོད་པ་སྤང་བ་ནི། བརྡ་ཆད་བྱས་པ་ཙམ་གྱིས་སྒྲ་དོན་གྱི་འབྲེལ་པ་གོ་བ་ཡིན་པས་དེ་ལ་སྣང་བཏགས་གཅིག་ཏུ་འཁྲུལ་པའི་འབྲེལ་པ་འདི་མི་དགོས་སོ་ཟེར་བའོ། །
མ་ཡིན་ཏེ། བུམ་པའི་དོན་རང་མཚན་དང་ནི་དོན་སྤྱི་རྐྱང་པ་དང་སྤྱི་གཉིས་པོ་གཅིག་ཏུ་འཁྲུལ་པ་སྟེ་གསུམ་པོ་གང་ལ་བུམ་པའི་བརྡ་ཆད་བྱས་ཀྱང་འཁྲུལ་པ་མེད་ན་དོན་ལ་བརྡ་མི་འབྱོར་ཏེ། སྔ་མ་གཉིས་ལ་འཁྲུལ་པ་མེད་པས་རང་མཚན་ལ་བརྡ་བྱེད་ན་མུ་སྟེགས་བྱེད་ལ་བརྗོད་པའི་སྐྱོན་དང་། དོན་སྤྱི་ལ་བརྡ་ཆད་བྱེད་ན་ཉན་ཐོས་ལ་བརྗོད་པའི་སྐྱོན་འཇུག་ཅིང་། ཕྱི་མ་ལྟར་ན་ཁོ་བོ་ཅག་གི་འདོད་པ་འགྲུབ་པ་ཡིན་ནོ། །
དེས་ན་ཁྱེད་རང་བརྡ་ཆད་ཇི་ལྟར་བྱེད་སྙམ་ན། བརྡ་ལ་བརྟེན་ནས་བླང་དོར་ལ་འཇུག་པའི་སྐབས་འདིར་ནི་རང་མཚན་དང་དེའི་གཟུགས་བརྙན་དོན་

༼༨༧༽
སྤྱི་གཉིས་གཅིག་ཏུ་འཁྲུལ་ནས་འཇིག་རྟེན་པ་རྣམས་རྟ་གླང་སོགས་མཐོང་བའི་དོན་དུ་གཞུག་པའི་ཕྱིར་བརྡ་འདོགས་མཁན་སྔ་རབས་ཀྱི་རྒན་པོ་རྣམས་ཀྱིས་བརྡ་ཆད་བྱེད་ལ། བྱས་པ་ལྟར་འཁྲུལ་ནས་དོན་ལ་འཇུག་པར་འགྱུར་བ་ཡིན་ནོ། །
སྐབས་བསྡུ་བའི་ཚིགས་བཅད་ནི། ལེགས་པར་དཔྱད་ན་སྒྲ་ཡི་དངོས་ཀྱི་བརྗོད་བྱ་མེད་ལ། ཞེན་པའི་བརྗོད་བྱ་ནི་དོན་རང་མཚན་ཡིན་ཅིང་། སྒྲ་དོན་གྱི་འབྲེལ་པ་འཁྲུལ་པས་བྱས་ན་ཡང་འཁྲུལ་ནས་འཇུག་པའི་སྐྱེས་བུ་བསླུ་བ་མེད་དེ། འཁྲུལ་པའི་དོན་སྣང་བའང་རང་མཚན་གྱི་རྣམ་པ་དེ་ལས་འཆོལ་བར་མི་སྣང་བས་རྒྱང་རིང་པོའི་གཟུགས་མཐོང་བའི་ཤེལ་གྱི་ཁང་བུ་ནས་བལྟས་པ་བཞིན་ནོ། །
ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། །
ཚད་མ་རིགས་པའི་གཏེར་ལས་བརྗོད་བྱ་དང་རྗོད་བྱེད་བརྟག་པའི་རབ་ཏུ་བྱེད་པ་སྟེ་ལྔ་པའི་མཆན་འགྲེལ་བཤད་པའོ།།  །།

༼༨༨༽
བཞི་པ་འགལ་འབྲེལ་རྟོགས་ཚུལ་ནི། ཚད་མ་ཡིན་མིན་ལ་སོགས་པའི་དགག་པ་དང་སྒྲུབ་པ་ཇི་སྙེད་པ་ཐམས་ཅད་འགལ་འབྲེལ་ཉིད་ལ་ལྟོས་པས་ན་ཚད་མའི་མཚན་ཉིད་དེ་གནས་ལུགས་དཔྱོད་པ་ཡི་སྔོན་དུ་འགལ་འབྲེལ་ཉིད་དཔྱད་པར་བྱ་སྟེ། དེ་ལའང་གཉིས་ལས། དང་པོ་འབྲེལ་པ་ལ་གསུམ་སྟེ། དོན་ལ་འབྲེལ་པ་དགག བློ་ངོར་འབྲེལ་པ་བསྒྲུབ། འབྲེལ་པ་སྒྲུབ་བྱེད་ཀྱི་ཚད་མ་བཤད་པའོ། །
དང་པོ་ལའང་གཉིས་ལས། འབྲེལ་པ་སྤྱིར་དགག་པ་ནི། ཤེས་བྱ་ཐམས་ཅད་དངོས་དངོས་མེད་གཉིས་ལས་མི་འདའ་ལ། དངོས་པོ་ལའང་རང་གཞན་གྱི་ཆོས་གཉིས་ནི་ཐ་དད་ཡིན་པའི་ཕྱིར་དོན་ལ་གཅིག་ཏུ་འབྲེལ་བ་མི་སྲིད་ཅིང་། གཅིག་པ་ལའང་རང་ཉིད་རང་ལ་འབྲེལ་པ་མི་སྲིད་པས་རང་རང་གི་ངོ་བོ་མ་འདྲེས་པ་སོ་སོ་ལ་གནས་པའི་དངོས་པོ་ཐམས་ཅད་དོན་ལ་འབྲེལ་མེད་ཡིན་ནོ། །

༼༨༩༽
དེར་མ་ཟད་དངོས་མེད་ལ་ཡང་དངོས་སུ་འབྲེལ་པ་ནི་ཡོད་ཅེས་བོད་བླུན་པོ་འགའ་ཞིག་སྨྲ་སྟེ། གཅིག་དུ་བྲལ་སོགས་ཀྱིས་རྟགས་ཀྱིས་དགག་བྱ་མི་སྲིད་པ་རྣམས་ལ་བསྒྲུབ་ཆོས་མེད་དགག་ཡིན་པས་དངོས་བཟློག་གི་འབྲེལ་པ་གཉིས་ཀ་མེད་ན་འབྲེལ་མེད་ཀྱི་རྟགས་སྲིད་པར་ཐལ་བས་དེས་ན་དངོས་འབྲེལ་ཡོད་ཀྱང་སྤུ་རིས་མི་ཟིན་པས་བཟློག་འབྲེལ་ངེས་པ་ལ་ལྟོས་སོ་ཞེས་ཟེར་རོ། །

མི་འཐད་དེ། དངོས་མེད་དང་ངོ་བོ་མེད་པ་ལ་གཞན་དང་འབྲེལ་པ་ཡོད་ན་རང་ཡང་དངོས་པོར་འགྱུར་བ་བཟློག་ཏུ་མེད་དེ། བདག་གཅིག་གིས་འབྲེལ་ན་རང་བཞིན་གྱི་དངོས་པོ་དང་། དེ་བྱུང་གིས་འབྲེལ་ན་འབྲས་བུའི་དངོས་པོར་འགྱུར་རོ། །
སྐྱོན་གཞན་ཡང་ཆོས་གང་ཞིག་ཆོས་གཞན་མི་འདོར་བ་དེ་འབྲེལ་པ་རྣམས་ཀྱི་སྤྱིའི་མཚན་ཉིད་ཡིན་ཏེ། དེ་ནི་དངོས་པོ་ལའང་རང་གཞན་གཉིས་སུ་ངེས་ཤིང་རང་ཉིད་གཞན་དང་འདྲེ་བ་མེད་པའི་ཕྱིར་དང་། དངོས་མེད་ངོ་བོ་མེད་པའི་ཕྱིར་དེ་གཉིས་ཀ་ལ་དོན་དུ་འཇུག་པ་མེད་དོ། །
གཉིས་པ་སོ་སོར་དགག་པ་ལ་གསུམ། བདག་གཅིག་པའི་འབྲེལ་པ་དོན་ལ་གྲུབ་པ་དགག དེ་བྱུང་གི་འབྲེལ་པ་དོན་ལ་གྲུབ་པ་དགག འབྲེལ་པ་གཞན་བཀག་པ་གྲུབ་པའོ། །

༼༩༠༽
དང་པོ་ནི། དོན་གྱི་བདག་གཅིག་ཡིན་པ་ལ་ཆོས་གཉིས་མེད་ལ། ཆོས་གཉིས་མེད་པ་ལ་འབྲེལ་པ་མི་སྲིད་དེ། རང་གཅིག་པུར་ཟད་པས་སོ། །
དེས་ན་བྱས་པ་དང་མི་རྟག་པ་ལྟ་བུའང་བློ་ངོར་ལྡོག་པས་ཕྱེ་བ་ཡིན་གྱི་དོན་གྱི་སྟེང་ན་འབྲེལ་པ་མེད་དོ། །
བོད་ཁ་ཅིག་ན་རེ། གལ་ཏེ་བྱས་དང་མི་རྟག་པའི་ལྡོག་པ་གཉིས་རྩོད་གཞི་སྒྲའི་སྟེང་ལ་མ་གྲུབ་ན། བྱས་པའི་རྟགས་ལ་མི་རྟག་པར་སྒྲུབ་བྱེད་ཀྱི་ཚུལ་གསུམ་གྲུབ་པ་མི་སྲིད་དེ། ལྡོག་པ་བློས་བྱས་ཡིན་ཅིང་བློ་ཆོས་དོན་ལ་མེད་པས་དོན་རྟགས་ཀྱི་འབྲེལ་པའི་འཐད་པས་བྱས་མི་རྟག་ལྟ་བུ་རྫས་ལྡོག་ཐ་དད་ཀྱང་དོན་ལ་བདག་གཅིག་གིས་འབྲེལ་པ་ཡོད་དོ་ཞེ་ན། བྱས་མི་རྟག་གཉིས་སྒྲའི་རྫས་སུ་གཅིག་པར་ངེད་ཀྱང་འདོད་པས་དོན་མཐུན་ཀྱང་ལྡོག་པ་དེ་རྣམས་དོན་ལ་ཐ་དད་དུ་ཡོད་ན་ལྡོག་པ་ནང་ཕན་ཚུན་ཁྲབ་བྱང་བཞིན་དུ་མ་འབྲེལ་ན་བྱས་པ་མི་རྟག་པ་སྒྲུབ་པའི་རྟགས་མིན་ལ། འབྲེལ་ན་ཡང་བདག་གཅིག་གིས་འབྲེལ་ན་རྫས་གཅིག་ཏུ་མ་ཟད་ལྡོག་པའང་གཅིག་ཏུ་སོང་བས་ཟླ་བ་དང་བསིལ་ཟེར་བྱེད་པ་ལྟར་མིང་གི་རྣམ་གྲངས་ཙམ་དུ་འགྱུར་བའམ། དེ་བྱུང་གིས་འབྲེལ་ནའང་གཅིག་གཅིག་གི་འབྲས་བུར་འགྱུར་བའི་ཕྱིར་མི་འཐད་དོ། །

༼༩༡༽
གཉིས་པ་དེ་བྱུང་གི་འབྲེལ་པ་དོན་ལ་གྲུབ་པ་དགག་པ་ལ་གཉིས་ཏེ། རྒྱུ་འབྲས་ཀྱི་རྫས་ལ་འབྲེལ་པ་དགག་པ་དང་། རིགས་པ་འབྲེལ་པ་དགག་པའོ། །
དང་པོ་ལ་གསུམ། རྒྱུ་འབྲས་རིམ་གྱིས་པ་ལ་འབྲེལ་པ་དགག་པ། རྐྱང་པ་ལ་འབྲེལ་པ་དགག་པ། ལྟོས་པ་ལ་འབྲེལ་པ་དགག་པའོ། །
དང་པོ་ལའང་སྔ་ཕྱི་ལ་མི་འཐད་པ་དང་། བར་གྱི་སྦྱོར་འབྲེལ་མི་འཐད་པ་གཉིས་ལས། དང་པོ་ནི། སྔ་ཕྱི་མིན་པ་དུས་མཉམ་པ་ལ་ནི་དེ་བྱུང་གི་འབྲེལ་པ་མེད་ལ། སྔ་ཕྱི་ཡོད་ན་གང་རུང་གཅིག་ཡོད་དུས་གཅིག་མེད་པས་ཁྱབ་པ་དེས་ན་དངོས་དང་དངོས་མེད་ལ་དེ་ལས་བྱུང་བའི་འབྲེལ་པའང་དོན་གྱི་སྟེང་ན་མེད་དོ། །

༼༩༢༽
གཉིས་པ་བར་གྱི་སྦྱོར་འབྲེལ་མི་འཐད་པ་ནི། མུ་སྟེགས་བྱེད་ན་རེ། རྒྱུ་འགག་པ་དང་ནི་འབྲས་བུ་སྐྱེས་པ་ལ་དེ་གཉིས་ཀྱི་བར་སྦྲེལ་བའི་སྦྱོར་བའི་བྲེལ་པ་རྐྱང་པ་ཞིག་ཡོད་ཅེ་ན། རྒྱུ་འབྲས་སྦྱོར་བའི་འབྲེལ་པ་དེ་རྒྱུ་འབྲས་ཀྱི་གནས་སྐབས་གཉིས་ཀར་སྡོད་པའི་རྟག་པ་ཡིན་ན་དངོས་པོ་མིན་པས་དངོས་མེད་བྱ་བྱེད་དང་བྲལ་བས་སྦྱོར་བའི་བྱེད་པོར་མི་རུང་ཞིང་། མི་རྟག་ན་ནི་མེ་འགགས་ན་སྦྱོར་འབྲེལ་ཡང་འགགས་པས་དུ་བ་དང་སྦྲེལ་བར་མི་ནུས་ལ། བར་དེར་འབྲེལ་རྐྱང་ཕུང་གསུམ་ཡོད་ན། དེའི་སྔ་ཕྱི་གཉིས་མེ་དུ་དང་སྦྱོར་འབྲེལ་གྱི་བར་དུ་འབྲེལ་པ་གཞན་དགོས་པས་ན་ཐུག་མེད་དུ་འགྱུར་རོ། །
གཉིས་པ་རྐྱང་པ་ལ་འབྲེལ་པ་དགག་པ་ནི། གལ་ཏེ་ཁ་ཅིག་གིས་ཕན་ཚུན་ཆོས་གཉིས་ལ་མ་ལྟོས་པའི་མེ་དུ་རྐྱང་པ་རེ་རེའི་སྟེང་ན་གཉིས་ཆར་གྱི་འབྲེལ་པ་ཡོད་པ་ཡིན་ནོ་ཞེ་ན། དེ་ལྟ་ན་དོན་ཐམས་ཅད་འབྲེལ་བ་ལས་འབྲེལ་མེད་ཀྱི་ཆོས་མི་སྲིད་པས་ཕན་ཚུན་མ་ལྟོས་པའི་མེ་ལྟ་བུའམ་དུ་བ་ལྟ་བུའི་རྒྱུ་འབྲས་རྐྱང་པ་རེ་རེ་མཐོང་ཞིང་། ཅིག་ཤོས་མ་མཐོང་བས་ཀྱང་འདི་དུ་བའི་རྒྱུའོ་ཞེས་སམ། འདི་མེའི་འབྲས་བུའོ་ཞེས་

༼༩༣༽
སོགས་གཉིས་ཀའི་འབྲེལ་པ་ངེས་པར་འགྱུར་བར་ཐལ་ལོ། །
གསུམ་པ་ལྟོས་པ་ལ་འབྲེལ་པ་དགག་པ་ལ་གཉིས། ཕན་འདོགས་པ་ལ་འབྲེལ་པ་དགག་པ་དང་། མེད་ན་མི་འབྱུང་བ་ལ་འབྲེལ་བ་དགག་པའོ། །
དང་པོ་ནི། རྒྱུ་འབྲས་གཉིས་ཕན་ཚུན་ལྟོས་ནས་གཅིག་ལ་གཅིག་ཕན་འདོགས་བྱེད་ཡིན་པའི་ཕྱིར་ལྟོས་ནས་འབྲེལ་པ་ཡོད་པ་མི་འགལ་ལོ་ཞེ་ན། རྒྱུ་འབྲས་གཉིས་གཅིག་དངོས་པོ་ཡིན་དུས་གཅིག་དངོས་མེད་ཡིན་པ་ལ། ཕན་བྱ་ཕན་བྱེད་ཀྱི་འབྲེལ་པ་དོན་ལ་ཡོད་པ་ཉིད་འཐད་པར་དཀའ་འོ། །
གཉིས་པ་མེད་ན་མི་འབྱུང་བ་ལ་འབྲེལ་པ་དགག་པ་ནི། རྒྱུ་དེ་མེད་ན་འབྲས་བུའི་ཐ་སྙད་མི་འབྱུང་བ་ཙམ་ཞིག་འབྲེལ་པ་ཡིན་ནོ་ཞེ་ན། འོ་ན། གཡས་གཡོན་དང་ཕར་ཚུར་རིང་ཐུང་སོགས་ཀྱང་འབྲེལ་པར་འགྱུར་

༼༩༤༽
ཏེ། གཅིག་མེད་ན་ཅིག་ཤོས་ཀྱི་ཐ་སྙད་མི་འབྱུང་བས་སོ། །
ཡང་ཐ་སྙད་ལྟོས་པ་ཙམ་མིན་གྱི། དོན་ཉིད་ལ་མེད་ན་མི་འབྱུང་བའི་འབྲེལ་པ་ཡོད་དོ་ཞེ་ན། དེ་ནི་རྫས་དང་ལྡོག་པ་གང་ཡིན་པ་བརྟགས་པས་ཁེགས་ཏེ། མེའི་རྫས་མེད་ན་དུ་བའི་རྫས་མི་འབྱུང་བ་ཡིན་ནམ། མེ་དུའི་ལྡོག་པ་མེད་ན་མི་འབྱུང་བ་ཡིན། དོན་གྱི་སྟེང་ན་མེའི་རྫས་མེད་ན་དུ་བའི་རྫས་མི་འབྱུང་བ་ནི་མེད་དེ། ད་ལྟར་གྱི་དུ་བ་མཐོང་བཞིན་པ་དེ་འདས་པའི་མེ་མེད་ན་མི་འབྱུང་བ་ཡིན་མོད། མེ་དེ་འགགས་ཟིན་པའི་ཕྱིར་དོན་དུ་མ་གྲུབ་ལ། མ་འོངས་པའི་མེ་ནི་མ་སྐྱེས་ཤིང་ད་ལྟའི་མེ་ཡོད་ཀྱང་དུ་བ་མཐོང་བཞིན་པ་དང་དུས་མཉམ་པའི་ཕྱིར་མེད་ན་མི་འབྱུང་བ་མ་ཡིན་ནོ། །
གཉིས་པ་ལྟར་ནའང་མི་འཐད་དེ། དེ་ནི་རྟོག་པས་སྦྲེལ་བ་ཡིན་གྱི། དོན་གྱིས་འབྲེལ་པ་མ་ཡིན་པའི་ཕྱིར་རོ། །
གཉིས་པ་རིགས་ལ་འབྲེལ་པ་དགག་པ་ནི། རྒྱུ་འབྲས་རང་གི་མཚན་ཉིད་ལ་འབྲེལ་པ་མེད་ཀྱང་། རྒྱུ་འབྲས་ཀྱི་རིགས་ལ་འབྲེལ་པ་ཡོད་དོ་ཞེ་ན། རིགས་དེ་ཅི་རྒྱུ་འབྲས་རང་གི་མཚན་ཉིད་ལ་ཟེར་བ་ཡིན་ན་སྔར་གྱི་སྐྱོན་ལས་འདའ་བ་མེད་ལ། དེ་ལས་གཞན་དུ་གྱུར་པའི་རིགས་ཞེས་ཐ་དད་པ་ཞིག་ཡོད་པར་འདོད་ན་ནི་སྔར་སྤྱི་འགོག་པ་ཡི་སྐབས་སུ་བཀག་ཟིན་ཏོ། །

༼༩༥༽
གསུམ་པ་འབྲེལ་པ་གཞན་བཀག་པ་གྲུབ་པ་ནི། དོན་ལ་འབྲེལ་པ་འགོག་པའི་རིགས་པ་འདིས་ནི་ལྡན་པ་དང་། འདུ་བ་དང་། ཁྱད་པར་དང་ནི་ཁྱད་པར་ཅན་དང་བྱེད་པ་དང་ཕྲད་པ་ལ་སོགས་པ་འབྲེལ་པར་འདོད་པ་རྣམས་ཀྱང་བཀག་པ་ཡིན་ཏེ། དེ་རྣམས་གང་ཞེ་ན། དེ་ལ་ལྡན་འབྲེལ་ནི་འཁར་གཞོང་ལ་ནི་རྒྱ་ཤུག་བརྟེན་པ་ལྟ་བུ་སྟེ། ངོ་བོ་ཐ་དད་ཅིང་དུས་མཉམ་པས་བདག་གཅིག་དང་དེ་བྱུང་མིན་མོད་རྟེན་དང་བརྟེན་པར་འབྲེལ་པས་ན་དེ་ནི་ལྡན་པའི་འབྲེལ་པ་ཡིན་ཞེས་ཟེར་རོ། །
དེ་བཞིན་དུ་ཤིང་ཙམ་གྱི་སྤྱི་རྟག་པའི་རྟེན་ལ་བྱེ་བྲག་ཙནྡན་སོགས་མི་རྟག་པ་བརྟེན་པའི་འབྲེལ་པ་ནི་འཕྲོད་པ་འདུ་བའི་འབྲེལ་པ་ཡིན་ཞེས་གྲགས་སོ། །
བྱས་པ་དང་མི་རྟག་པ་སྒྲ་དང་འབྲེལ་པ་ལ་སོགས་པ་ནི་ཆོས་ཐ་དད་གཞི་གཅིག་ལ་འདུ་བ་ཡིན་པས་དོན་གཅིག་ལ་ནི་འདུ་བའི་འབྲེལ་བ་ཡིན་ནོ་ཞེས་སྨྲ་བ་དང་། ཐ་དད་གཞན་གྱིས་གཞན་གོ་བ་དབྱུག་པས་དབྱུག་པ་ཅན་གོ་བ་ལྟ་བུ་ནི་ཁྱད་པར་བྱེད་ཆོས་ཀྱི་འབྲེལ་པ་ཡིན་ཞེས་འདོད་པ་དང་། འགག་པའི་རྒྱུ་དང་ད་ལྟར་གྱི་འབྲས་བུ་དུས་མཉམ་དུ་མེད་ཀྱང་དེ་གཉིས་འབྲེལ་པ་དེ་ལ་མིང་དུ་སྦྱོར་འབྲེལ་དགོས་སོ་ལོ། །
གཞན་ཡང་བདག་རྟག་པ་དང་དེས་བྱ་བ་བརྐྱང་བསྐུམ་སོགས་མི་རྟག་པ་རྣམ་པ་གཉིས་ལ་བྱེད་པའི་འབྲེལ་པ་ཡོད་དོ་ཞེས་ཟེར་ལོ། །
ཡང་མིག་གིས་

༼༩༦༽
གཟུགས་ལ་བལྟ་བ་ལྟ་བུ་ལ་ཕྲད་པའི་འབྲེལ་པ་ཡིན་ཞེས་ཟེར་ཞིང་། གཞན་ཡང་ཁུ་བྱུག་དང་ཁུག་རྟ་ལྟ་བུ་རྗེ་ཁོལ་དང་། ངུར་པ་ཁྱོ་ཤུག་ལ་སོགས་པ་དག་ཀྱང་འབྲེལ་པ་ཡིན་ནོ་ཞེས་རྨོངས་པ་དག་སྨྲ་བར་བྱེད་དོ། །
དེ་རྣམས་ཕྱོགས་གཅིག་ཏུ་དགག་ན་དོན་ལ་འབྲེལ་པ་ཡོད་པར་འདོད་པ་ནི་ཆོས་ཐ་དད་པ་གཉིས་གཅིག་ཏུ་འབྲེལ་མི་སྲིད་ལ་གཅིག་ཡིན་ན་རང་ལ་རང་འབྲེལ་མི་སྲིད་པའི་ཚུལ་སྔར་ལྟར་བརྟགས་པས་ཁེགས་ཟིན་ལ། གལ་ཏེ་ལྡན་པ་སོགས་ལའང་དོན་ལ་འབྲེལ་པ་མེད་ཀྱང་ཁྱོད་ཀྱི་ལྟར་གཞན་སེལ་གྱིས་སྦྲེལ་ན་བློ་ངོར་འབྲེལ་པ་གོ་བར་བྱེད་པ་ཡིན་ནོ་ཞེ་ན། ལྡན་པ་ཅན་སོགས་བདག་དང་བྱ་བ་སོགས་སྒྲོ་བཏགས་ཀྱི་འབྲེལ་པ་འདོད་པ་ལ་གནོད་བྱེད་ཀྱི་ཚད་མ་ཡོད་པས་འབྲེལ་པར་མི་རུང་ལ། གལ་ཏེ་རྟེན་བརྟེན་པ་དང་སྤྱི་བྱེ་བྲག་ལྟ་བུའི་འབྲེལ་པ་ཙམ་དུ་འདོད་པ་ལ་གནོད་བྱེད་མེད་ན་བློ་ངོར་གྲུབ་ཀྱང་དེ་ནི་འབྲེལ་པ་གཉིས་པོར་འདུས་ཀྱི། ལོགས་སུ་དབྱེ་བ་མི་འཐད་དོ། །
འདི་ཐད་དུ་ཇི་ལྟར་གནོད་པ་སོགས་ཤླཽཀ་གཅིག་འདི་འགྲེལ་པ་རྩ་བར་ཤོར་བ་ཡིན་གྱི། རྩ་བ་ནི་ཚིག་ལ་བསྡུ་བར་མི་བྱའོ། །
སྐབས་ཀྱི་ཚིགས་བཅད་ནི། འབྲེལ་པ་གཉིས་ལས་གཞན་དུ་འདོད་པ་མུ་སྟེགས་རྣམས་ཀྱི་ལུགས་ཆོས་གྲགས་ཀྱིས་བཀག་ཟིན་པ་ལ་སླར་ཡང་འབྲེལ་པ་གཞན་ཁས་ལེན་ན་སྡེ་བདུན་གྱི་རིགས་ཀུན་སྤངས་ནས་ཆོས་ཀྱི་གྲགས་པས་བཀག་ཅིང་བོར་བ་ཡི་ངན་རྟོག་ཕལ་ཆེར་

༼༩༧༽
ཞིག་ནི་བླུན་པོ་རྣམས་ཀྱིས་ཚུར་དང་དུ་ལེན་པ་ནི་སྨད་པའི་གནས་ཏེ། དཔེར་ན་མི་འདོད་པའི་ནད་ལ་སྐྱུག་སྨན་བཏང་ནས་ཕྱིར་སྐྱུགས་པ་ལ་ཁྱི་ལས་གཞན་པ་སུ་ཞིག་ཟ། བར་སྐབས་ཀྱི་ཚིགས་སུ་བཅད་པའོ། །
གཉིས་པ་བློ་ངོར་འབྲེལ་པ་བསྒྲུབ་པ་ལ་གཉིས་ཏེ། བློས་ཇི་ལྟར་སྦྲེལ་བའི་ཚུལ། དེ་ལ་རྩོད་པ་སྤང་བའོ། །
དང་པོ་ནི། དོན་རང་མཚན་ཐ་དད་ལ་འབྲེལ་པ་མི་སྲིད་ཅིང་གཞན་སེལ་བའི་རྣམ་རྟོག་གི་ཡུལ་ལ་འཇིག་རྟེན་གྱི་ཐ་སྙད་བཞིན་དུ་བུམ་པའི་རང་མཚན་གཅིག་ལ་ལྟོ་བ་ལྡིར་བ་མིན་པ། སྐད་ཅིག་མ་མིན་པ། རྒྱུ་རྐྱེན་གྱིས་བསྐྱེད་པ་མིན་པ་གསུམ་ལས་ལོག་པའི་སྒོ་ནས་བུམ་པ་དང་། མི་རྟག་པ་དང་། བྱས་པའི་ལྡོག་པ་གསུམ་བློ་ངོར་ཤར་ཡང་ངོ་བོ་གཅིག་ཏུ་བསྡུ་བ་བདག་གཅིག་འབྲེལ་དང་། ཐ་དད་དུ་དབྱེ་བའི་མེ་དུ་ལྟ་བུ་སྔ་མ་ལ་རྒྱུ་དང་ཕྱི་མ་ལ་འབྲས་བུའི་རྟོག་པས་སྦྲེལ་བ་ཡིས་དེ་བྱུང་གི་འབྲེལ་བ་བཞག་ལ། འབྲེལ་པ་དེས་འཇུག་ཡུལ་བསྒྲུབ་ནུས་པའི་ཕྱིར་འབྲེལ་པར་འཐད་དོ། །
གཉིས་པ་དེ་ལ་རྩོད་པ་སྤང་བ་ལ་གཉིས། བདག་གཅིག་པར་སྦྲེལ་བ་ལ་རྩོད་པ་སྤང་བ་དང་། དེ་ལས་བྱུང་བར་སྦྲེལ་བ་ལ་རྩོད་པ་སྤང་བའོ། །

༼༩༨༽
དང་པོ་ནི། བྱས་པ་དང་མི་རྟག་པ་དེ་དག་བློས་སྦྲེལ་བ་ལྟར་དོན་ལ་གྲུབ་ན་དོན་ལ་འབྲེལ་པ་མེད་ཅེས་བརྗོད་ཀྱང་དོན་གྱི་འབྲེལ་པ་ཡིན་པར་འགྱུར་ལ། དོན་ལ་འབྲེལ་པ་དེ་དག་མ་གྲུབ་ན་ནི་བྱས་པས་མི་རྟག་པ་མི་འགྲུབ་སྟེ། དེ་གཉིས་དོན་ལ་མི་འབྲེལ་པས་རྟགས་དེ་དོན་གྱི་སྒྲུབ་བྱེད་དུ་རུང་བ་མིན་ནོ་ཞེ་ན། ལྡོག་པ་ནི་བློས་བརྟགས་པ་ཡིན་མོད་ཀྱི། བུམ་པ་བྱས་པ་དང་མི་རྟག་པར་བཟུང་བ་ལྟ་བུ་བརྟགས་པ་དོན་ལ་འཇུག་པ་དང་། མ་བྱས་པ་དང་རྟག་པར་གཟུང་བ་ལྟ་བུ་བརྟགས་པ་དོན་ལ་མི་འཇུག་པ་སྟེ་རྣམ་པ་གཉིས་ལས་དང་པོས་དོན་ལ་འཇུག་པས་འཇུག་ཡུལ་ཐོབ་པས་ན་འབྲེལ་པའི་ཐ་སྙད་རུང་བ་ཉིད་དེ། ཅིག་ཤོས་ཀྱིས་ནི་འཇུག་ཡུལ་ཐོབ་པ་མིན་ནོ། །
དེའང་བྱས་པ་དང་མི་རྟག་གཉིས་དོན་ལ་གཅིག་ཏུ་གྲུབ་པ་དེ་ལྡོག་ཆོས་མ་ཡིན་ལ། བློ་ངོར་ཐ་དད་དུ་འཆར་བ་དེ་རྫས་ཆོས་མ་ཡིན་ནོ། །

གཉིས་པ་དེ་ལས་བྱུང་བར་སྦྲེལ་བ་ལ་རྩོད་པ་སྤང་བ་ནི། དུ་བ་འདི་མེ་དེ་མེད་ན་མི་འབྱུང་གི འབྲེལ་པ་དོན་དུ་བ་རང་ལ་མེ་མེད་ན་

༼༩༩༽
དེ་ནི་རྒྱུ་མེད་པ་ཅན་དུ་འགྱུར་ལ། ཡོད་ན་དེ་ཉིད་དངོས་པོ་རང་གི་སྟེང་ན་ཡོད་པ་ཡི་འབྲེལ་པ་ཉིད་དུ་འགྱུར་རོ་ཞེ་ན། དོན་གྱི་དུ་བ་དེ་མེ་མེད་ན་མི་འབྱུང་བ་ཙམ་ཡོད་མོད་ཀྱང་། སྔ་མའི་མེ་དེ་མེད་ན་ཕྱི་མའི་དུ་བ་འདི་མི་འབྱུང་ཞེས་དེ་གཉིས་བསྡོམས་ཏེ་བཟུང་ནས་མཚམས་སྦྱོར་ཞིང་གཅིག་ཏུ་སྦྲེལ་བ་ནི་རྟོག་པ་མིན་པས་སྦྲེལ་བར་མི་ནུས་པས་དོན་ལ་གྲུབ་པ་མེད་དོ། །
གསུམ་པ་འབྲེལ་པ་སྒྲུབ་བྱེད་ཀྱི་ཚད་མ་ལ་གསུམ་སྟེ། མཚན་ཉིད་བསྒྲུབ་པ། མཚན་གཞི་ངོས་གཟུང་བ། དེ་དག་གང་གིས་ངེས་པའི་ཚུལ་ལོ། །
དང་པོ་ལ་གཉིས་ཏེ། བདག་གཅིག་གི་འབྲེལ་པ་སྒྲུབ་བྱེད་དང་། དེ་བྱུང་གི་འབྲེལ་པ་སྒྲུབ་བྱེད་དོ། །
དང་པོ་ལ་གཉིས། ཐ་སྙད་སྒྲུབ་ཀྱི་འབྲེལ་པ་དང་། དོན་སྒྲུབ་ཀྱི་འབྲེལ་པའོ། །
དང་པོ་ནི། མཚན་ཉིད་ནོག་སོགས་དང་ནི་མཚོན་བྱ་བ་ལང་གི་འབྲེལ་པ་ནི་ནོག་སོགས་འདུས་པ་འདི་བ་ལང་ངོ་ཞེས་དོན་གཅིག་ཏུ་བློ་ངོར་འཁྲུལ་བ་ལ་བདག་གཅིག་པའི་བརྡ་ཆད་བྱས་པས་འགྲུབ་ཀྱི། དོན་

༼༡༠༠༽
ལ་བདག་གཅིག་ཏུ་མེད་དེ། མཚོན་བྱ་སྒྲོ་བཏགས་ཡིན་པས་སོ། །
དེ་དང་འདྲ་བར་སྤྱི་དང་བྱེ་བྲག་གི་འབྲེལ་པ་ཡང་ལྡོག་པ་ཆིག་རྐྱང་དང་གཉིས་ཚོགས་ཀྱི་ཤིང་དང་ཤུག་པ་བློ་ངོར་སྣང་བརྟགས་གཅིག་ཏུ་འཁྲུལ་པས་དངོས་པོ་གཅིག་ཉིད་དུ་བརྡ་ཆད་བརྟགས་པ་འགྲུབ་ཀྱི། གཞན་དུ་མིན་ཏེ། སྤྱི་རྫས་སུ་མ་གྲུབ་པའི་ཕྱིར་རོ། །
གཉིས་པ་དོན་སྒྲུབ་ཀྱི་འབྲེལ་པ་ལ་གཉིས་ཏེ། རྟགས་དགོད་པ་དང་། དེ་མ་ངེས་པ་སྤང་བའོ། །
དང་པོ་ནི། གང་ཡོད་པ་དེ་སྐད་ཅིག་གིས་འཇིག་སྟེ། དཔེར་ན་བུམ་པ་བཞིན་སྒྲ་ཡང་ཡོད་དོ་ཞེས་བྱ་བ་ནི་རང་བཞིན་གྱི་རྟགས་ཡིན་ནོ། །
གཏན་ཚིགས་དེ་ལ་བྱས་པ་བཀོད་ཀྱང་རུང་མོད། འགའ་ཞིག་གིས་བདག་དང་དབང་ཕྱུག་ལ་སོགས་པ་བྱས་པར་མི་འདོད་པས་ཁོའི་བློ་ངོར་རྟགས་མ་གྲུབ་ཀྱི་དོགས་ནས་ཡོད་པའི་ཕྱིར་ཞེས་བཀོད་དེ། དེ་དག་ཡོད་པར་ཁོའང་འདོད་པའི་ཕྱིར་རོ། །
ཡང་ཡོད་པ་དེའང་རྒྱུ་རྐྱེན་གྱིས་བྱས་པ་མིན་པ་ལ་མི་སྲིད་པའི་ཕྱིར་ཕྱིས་བྱས་པ་ཉིད་དུ་ཁོའི་བློ་ངོར་གྲུབ་ན་བྱས་པའི་ཕྱིར་ཞེས་བཀོད་པས་ཀྱང་འགྲུབ་བོ། །
ཁ་ཅིག་ཡོད་པའི་མཚན་ཉིད་དོན་བྱེད་དུ་ནུས་པ་ཡིན་ན། འོ་ན། སེམས་སམ་ཕྱི་རོལ་གྱི་དངོས་པོ་འགག་ཁ་མ་ཐ་མའི་སྐད་ཅིག་དོན་བྱེད་མི་ནུས་པའི་ཕྱིར་དངོས་མེད་དུ་ཐལ་ལོ་

༼༡༠༡༽
ཞེ་ན། དེ་དག་ཀྱང་རྐྱེན་དང་མ་ཕྲད་པ་ཡིན་གྱི། ཕྲད་ན་དོན་བྱེད་ནུས་པས་སྐྱོན་མེད་དོ། །
འདིའི་སྐབས་ཀྱི་མཐའ་དཔྱོད་ཀྱང་མཁན་ཆེན་གསུང་ལས་ཤེས་པར་བྱའོ། །
གཉིས་པ་དེ་མ་ངེས་པ་སྤང་བ་ལ་གསུམ་སྟེ། ལྟོས་མེད་དང་། གནོད་པ་ཅན་གྱི་རྟགས། དེ་གཉིས་ཀྱི་དགོས་པའོ། །
དང་པོ་ནི། གང་སྐྱེས་པ་ཁོ་ན་འཇིག་པ་ཡིན་ཏེ། སྐད་ཅིག་གཉིས་པར་སླེབ་ཚེ་སྐད་ཅིག་དང་པོ་ཞིག་པ་ཡིན་གྱི། དེ་འཇིག་པ་ལ་འཇིག་བྱེད་ཀྱི་རྒྱུ་གཞན་གང་ལའང་ལྟོས་མི་དགོས་པས་སོ། །
ལྟོས་མེད་ཀྱི་རྟགས་དེ་ལ་མ་གྲུབ་པ་དང་། མ་ངེས་པ་དང་། ཧ་ཅང་ཐལ་བའི་སྐྱོན་གསུམ་སྤང་བ་ལ། དང་པོ་ནི། ཁ་ཅིག་བུམ་པ་དང་ཤིང་འཇིག་པ་ཐོ་བ་དང་མེ་ལྟ་བུ་རྒྱུ་གཞན་ལ་ལྟོས་པའི་ཕྱིར་ལྟོས་མེད་ཀྱི་རྟགས་འདི་ནི་མ་གྲུབ་བོ་ཞེས་ཟེར་ལོ། །
འདིར་འཇིག་པར་བྱ་རྒྱུའི་དངོས་པོ་བུམ་པ་ལྟ་བུ་དང་། དེ་ཞིག་ཟིན་པ་དངོས་མེད་གཉིས་ཀ་ལ་འཇིག་པའི་སྒྲ་དོན་འཇུག་མོད་ཀྱི། གཉིས་ཀ་ལ་ཡང་འཇིག་པའི་རྒྱུ་གཞན་མི་དགོས་ཏེ། བུམ་པ་འཇིག་པ་དེ་དངོས་མེད་ཡིན་ན་ནི་ཅིའང་མེད་ཙམ་ཡིན་པས་ཞིག་པ་དངོས་མེད་རྒྱུས་བསྐྱེད་པ་འགལ་ཞིང་དེ་ནི་གང་ལའང་མི་ལྟོས་ལ། དངོས་

༼༡༠༢༽
པོ་ཡིན་དགོས་ནའང་བུམ་པ་རང་ངམ། རང་ལས་གཞན་པའི་དངོས་པོ་ཞིག་ཡིན། བུམ་པ་རང་ཉིད་ཡིན་ན་དེ་གྲུབ་ཟིན་པས་རྒྱུ་ཅི་དགོས། བུམ་པ་ལས་གཞན་ཞིག་ཡིན་ན་ནི་དེ་རྒྱུས་བྱས་ཀྱང་བུམ་པ་དེ་མི་འཇིག་པར་སྡོད་དགོས་སོ། །
དེས་ན་བུམ་པའི་རྒྱུ་ལས་ལོགས་སུ་འཇིག་པ་སྐྱེད་བྱེད་ཀྱི་རྒྱུ་མེད་པར་གྲུབ་བོ། །
གཞན་ཡང་འཇིག་པ་དངོས་པོ་མེད་པ་རྒྱུས་བྱེད་ཅེས་སྨྲ་ན་ཁས་བླངས་པ་དེ་ཉིད་ཀྱིས་འཇིག་པ་རྒྱུ་ལ་ལྟོས་པ་མེད་པ་ཤུགས་ལ་གྲུབ་པ་ཡིན་ཏེ། དངོས་མེད་རྒྱུ་ཡིས་བྱེད་པ་ཞེས་ཟེར་བ་དང་། རྒྱུ་ཡིས་ཅི་ཡང་མི་བྱེད་པ་ཞེས་ཟེར་བ་གཉིས་དོན་མཚུངས་པའི་ཕྱིར་དཔེར་ན་མེད་པ་ལ་ལྟ་བ་ཞེས་ཟེར་བ་དང་། བལྟ་རྒྱུ་མེད་ཟེར་བ་གཉིས་མཐོང་བ་མེད་པའི་དོན་དུ་འདྲ་བ་བཞིན་ནོ། །
གཉིས་པ་མ་ངེས་པ་ནི། འགའ་ཞིག་ས་བོན་དང་ཆུ་ལུད་ཀྱི་ཚོགས་པ་ཚང་ནས་རྒྱུ་གཞན་ལ་ལྟོས་མེད་ཡིན་ཡང་མྱུ་གུ་མི་བསྐྱེད་པ་མཐོང་བས་ན་ལྟོས་མེད་ཀྱི་རྟགས་འདི་ཡང་མ་ངེས་སོ་ཞེས་ཟེར་ལོ། །
ཚོགས་པ་ཙམ་གྱིས་མྱུ་གུ་སྐྱེ་བར་མི་འདོད་དེ། དེ་དག་ནི་གནས་སྐབས་ཡོངས་སུ་འགྱུར་བ་ལ་ལྟོས་པའི་ཕྱིར་ན་རྟགས་འདི་མ་ངེས་པ་མིན་ནོ། །
འོ་ན། བྱས་པའང་དེ་མ་ཐག་ཏུ་མི་འཇིག་སྟེ། འཇིག་པའི་དུས་དེ་ལ་ལྟོས་སོ་ཞེ་ན། དུས་ལ་ལྟོས་ན་ནི་བྱས་པ་དེ་འཇིག་པའི་དུས་དེ་མ་བྱུང་གི་བར་དུ་འགྱུར་རམ་མི་འགྱུར། འགྱུར་ན་འཇིག་པ་ལྟོས་མེད་དུ་གྲུབ་ཏེ། དུས་དེ་མ་བྱུང་ཡང་འཇིག་

༼༡༠༣༽
པས་སོ། །
མི་འགྱུར་ན་སྔར་བཞིན་དུ་ཕྱིས་ཀྱང་འཇིག་མེད་དུ་གནས་པར་ཐལ་ཏེ། ངོ་བོ་ལ་ཁྱད་པར་མེད་པའི་ཕྱིར་རོ། །
ཡང་ས་དང་ས་བོན་སོགས་རྒྱུའི་ཚོགས་པ་རང་གི་ངོ་བོ་སྐད་ཅིག་དང་པོ་ནས་འབྲས་བུ་སྐྱེད་པའི་སྐད་ཅིག་ཐ་མའི་བར་དུ་འགྱུར་མེད་ཀྱི་གཅིག་ཡིན་པས་རྒྱུན་འགྱུར་བ་ལ་ལྟོས་པའི་གཏན་ཚིགས་འདི་ནི་མ་གྲུབ་ལོ། །
འོ་ན་ཚོགས་པས་ཕྱི་ནས་ཏེ་ཚོགས་པ་ཐ་མས་མྱུ་གུ་བསྐྱེད་པ་ལྟར་དེ་གཉིས་ངོ་བོ་གཅིག་ཡིན་པའི་ཕྱིར་དང་པོ་ཚོགས་ཙམ་ནས་བསྐྱེད་པར་ཐལ་བར་འགྱུར་རོ། །
གལ་ཏེ་སྔ་ཕྱི་དེ་གཉིས་ངོ་བོ་གཅིག་ཉིད་ཡིན་ན་ཡང་ཚོགས་པ་དང་པོར་གེགས་ཡོད་པའི་ཕྱིར་མྱུ་གུ་བསྐྱེད་པར་མི་ངེས་སོ་ཞེ་ན། དང་པོ་གེགས་ཅན་ཐ་མ་གེགས་མེད་གཉིས་ཐ་དད་ཡིན་པའི་ཕྱིར་ཁྱེད་གཅིག་ཏུ་འདོད་ཀྱང་དོན་ལ་གཉིས་སུ་འགྱུར་རོ། །
ཡང་དེ་ན་རེ། འཇིག་པ་ལྟོས་མེད་ཡིན་ན་སྐྱེ་བའང་ལྟོས་མེད་ཡིན་དགོས་ལ། དེ་ལྟ་ན་ནས་ཀྱི་རྒྱུ་ཚོགས་པས་ནས་ཀྱི་མྱུ་གུ་སྐྱེ་བས་སཱ་ལུ་ཡི་མྱུ་གུ་བསྐྱེད་པ་ལ་ལྟོས་ནས་ལྟོས་མེད་ཀྱི་རྟགས་ཞུགས་མོད་ཀྱང་། དེས་སཱ་ལུའི་མྱུ་གུ་མི་བསྐྱེད་པས་ལྟོས་མེད་ཀྱི་གཏན་ཚིགས་འདི་ནི་མ་ངེས་ལོ་ཞེ་ན། དེ་ལྟར་མ་ཡིན་ཏེ། སཱ་ལུའི་མྱུ་གུ་ནི་རང་གི་ས་བོན་སོགས་ལ་ལྟོས་པའི་ཕྱིར་ལྟོས་བཅས་ཡིན་གྱི། ལྟོས་མེད་ཡིན་པའི་རྟགས་མ་གྲུབ་བོ། །
འོ་ན། བྱས་པའམ་ཡོད་པའང་སྐད་ཅིག་གིས་ལྟོས་མེད་དུ་འཇིག་པ་མིན་གྱི། འཇིག་པའི་རྒྱུ་ཐོ་བ་སོགས་

༼༡༠༤༽
གཞན་ལ་ལྟོས་པའི་ཕྱིར་ཞེ་ན། དེ་གཉིས་མི་མཚུངས་ཏེ། མྱུ་གུ་སྐྱེ་བ་ནི་རང་རང་གི་རྒྱུ་ལ་ལྟོས་དགོས་ལ། དངོས་པོ་འཇིག་པ་དེ་སྐད་ཅིག་གིས་འཇིག་པ་ཅན་ཡིན་པས་རང་གི་རྒྱུ་ལས་ལོགས་སུ་འཇིག་རྒྱུ་གཞན་ལ་མི་ལྟོས་ཤིང་། འཇིག་པ་དངོས་མེད་དུ་འདོད་ན་ནི་རྒྱུ་ཅིའང་མི་དགོས་ཏེ། དེ་ལ་རྒྱུའི་བྱ་བ་མི་འཇུག་པའི་ཕྱིར། དེས་ན་འཇིག་བྱེད་གཞན་ལའང་ལྟོས་མི་དགོས་སོ། །

གསུམ་པ་ནི། དེ་ན་རེ། ཁྱེད་ཀྱི་ལུགས་ལ་བུམ་པའི་འཇིག་པ་དེ་དངོས་མེད་ཡིན་ནམ། དངོས་པོ་ཡིན། དང་པོ་ལྟར་ན་རྟག་པར་འགྱུར་བས་བུམ་པ་མི་རྟག་པ་དང་དེ་གཉིས་དངོས་འགལ་ཀྱང་ཡིན་ལ་རྫས་གཅིག་ཀྱང་ཡིན་པར་འགྱུར་བ་དང་། ཞིག་པ་དེ་དངོས་པོ་དེ་ཉིད་ཡིན་ན་ད་དུང་མ་ཞིག་པར་ཐལ་ལ། དེ་ལས་གཞན་དུ་གྲུབ་ན་གཞན་གྲུབ་པས་གཞན་འཇིག་པ་མི་འཐད་པ་དང་། བྱས་པར་མཚུངས་པ་ལ་རྟག་མི་རྟག་གཉིས་མི་སྲིད་ན་དངོས་པོར་མཚུངས་པ་ལ་ཐོགས་བཅས་ཐོགས་མེད་གཉིས་མི་སྲིད་པར་མཚུངས་པ་ཡིས་གནོད་དོ་ཞེ་ན། ཐལ་བ་གསུམ་གྱིས་བྱས་ཡོད་ཀྱིས་མི་རྟག་པར་བསྒྲུབ་པའི་སྐབས་འདིར་མི་འགོག་སྟེ། རིམ་པ་བཞིན་དུ་ཞིག་པ་དངོས་མེད་ཡིན་ཡང་རྟག་པར་མི་འགྱུར་ཏེ་རྟག་མི་རྟག་གི་དཔྱད་པ་དངོས་པོ་ཁོ་ན་ལ་འཇུག་པའི་ཕྱིར་དང་། དངོས་པོ་ལ་གཅིག་གམ་ཐ་དད་གཉིས་ལས་མི་འདའ་ཡང་དངོས་མེད་ནི་དཔྱད་པ་དེས་ཀྱང་ཡུལ་མིན་པའི་ཕྱིར་དང་། བྱས་པའམ་

༼༡༠༥༽
ཡོད་པར་སྐྱེས་ཙམ་ཉིད་མི་རྟག་པ་ཡིན་གྱི། དེ་ལ་རྟག་པ་དང་མི་རྟག་པར་བྱེད་པའི་རྒྱུ་ཐ་དད་མེད་ལ། ཐོགས་བཅས་ཐོགས་མེད་གཉིས་ལ་རྒྱུ་ཐ་དད་ཡོད་པས་མི་འདྲ་བའི་ཕྱིར་རོ། །
གཉིས་པ་གནོད་པ་ཅན་གྱི་རྟགས་ལ་གཉིས་ཏེ། ཕྱོགས་སྔ་མ་དང་། དེ་དགག་པའོ། །
དང་པོ་ནི། དབང་ཕྱུག་པ་ན་རེ། བྱ་རོག་ཕལ་ཆེར་ནག་པོ་ཡིན་ཀྱང་དཀར་པོའང་ཡོད་སྲིད་པ་ལྟར་དངོས་པོའི་ནུས་པ་སྣ་ཚོགས་པས་བུམ་སོགས་ཕལ་ཆེར་མི་རྟག་ཀྱང་དབང་ཕྱུག་སོགས་དངོས་པོ་དང་རྟག་པའི་གཞི་མཐུན་ཡོད་པ་མི་འགལ་ཞིང་། དེ་ལ་ཡོད་པའི་རྟགས་གྲུབ་ཀྱང་མི་རྟག་པའི་བསྒྲུབ་བྱ་མི་འགྲུབ་པས་སྔར་ཡོད་པའི་རྟགས་ཀྱིས་མི་རྟག་པར་སྒྲུབ་པ་དེ་མ་ངེས་པ་ཡིན་ནོ་ཞེས་ཟེར་རོ། །
གཉིས་པ་དེ་དགག་པ་ལ་གཉིས། བརྟགས་ན་མི་འཐད་པར་བསྟན་པ་དང་། དེ་རྟགས་ཀྱིས་བསྒྲུབ་པའོ། །
དང་པོ་ནི། དེ་ལ་དབང་ཕྱུག་རྟག་པ་དེས་དོན་བྱེད་མི་ནུས་ན་ནི་དངོས་མེད་ཡིན་པའི་ཕྱིར་མིང་དུ་དབང་ཕྱུག་ཅེས་བཏགས་པ་མ་གཏོགས་

༼༡༠༦༽
དོན་ལ་མཐུན་པས་ན་མིང་ཙམ་ལ་མི་བརྩད་དོ། །
འོན་ཏེ་དོན་བྱེད་ནུས་ན་ནི་བྱ་བ་བྱེད་པའི་ཚེ་དེ་སྔར་གྱི་རང་བཞིན་ལས་འགྱུར་རམ་མི་འགྱུར། འགྱུར་ན་ནི་རྟག་པ་ཡིན་པ་ཉམས་ལ། འགྱུར་བ་མེད་ན་དོན་བྱེད་པ་འགལ་ཏེ། དོན་མི་བྱེད་པའི་གནས་སྐབས་ལས་མི་འགྱུར་བའི་ཕྱིར། གཉིས་པ་དེ་རྟགས་ཀྱིས་བསྒྲུབ་པ་ལ་གཉིས་ཏེ། རྟགས་དགོད་པ། སྦྱོར་བའི་དོན་ངོས་གཟུང་བའོ། །
དང་པོ་རྟགས་དགོད་པ་ནི། དེས་ན་ཤེས་བྱ་གང་དང་གང་དོན་བྱེད་པ་མིན་པ་དེ་ལ་དངོས་པོ་མེད་པས་ཁྱབ་སྟེ། དཔེར་ན་ནམ་མཁའ་བཞིན་དབང་ཕྱུག་རྟག་པའང་དོན་བྱེད་པས་སྟོང་ངོ་། །
ཡང་ན་དབང་ཕྱུག་རྟག་པ་ཆོས་ཅན། དངོས་པོར་མེད་དེ། དོན་བྱེད་དང་བྲལ་བའི་ཕྱིར། དཔེར་ན་ནམ་མཁའ་བཞིན་ཞེས་དགོད་དོ། །
གཉིས་པ་ལ་གསུམ་ལས། དང་པོ་ནི། འདིའི་ཆོས་ཅན་ནི་ཕ་རོལ་གྱིས་ཁས་བླངས་པའི་དབང་ཕྱུག་སོགས་རྟག་པའི་སྒྲ་དོན་བློ་ངོར་ཤར་བའི་གཞན་སེལ་སྒྲོ་བཏགས་ལ་རང་མཚན་དུ་ཞེན་པ་ཙམ་ཡིན་ནོ། །

༼༡༠༧༽
གཉིས་པ་བསྒྲུབ་བྱ་ནི། དངོས་པོ་ཡིན་པར་བཀག་པའི་སྟོང་པ་མེད་དགག་གི་རང་བཞིན་ཉིད་བསྒྲུབ་བྱའི་ཆོས་སོ། །
གསུམ་པ་གཏན་ཚིགས་ལ་གཉིས། ཕྱོགས་ཆོས་དང་། ཁྱབ་པ་བསྒྲུབ་པའོ། །
དང་པོ་ལའང་དགག་གཞག་གཉིས། དང་པོ་ལ་གཉིས་ལས། དང་པོ་མངོན་སུམ་གྱིས་གྲུབ་པ་དགག་པ་ནི། དགག་བྱ་དོན་བྱེད་པའི་དངོས་པོ་འགྱུར་བ་ཅན་དང་རྩོད་གཞི་རྟག་པ་འགྱུར་མེད་གཉིས་འགལ་བས་རྟག་པ་ལ་དོན་བྱེད་པས་སྟོང་པའི་ཕྱོགས་ཆོས་མངོན་སུམ་གྱིས་གྲུབ་ཅེས་ཟེར་རོ། །

དེ་མི་འཐད་དེ། དགག་པ་བྱེད་པ་ལ་དགག་བྱ་འཛིན་པའམ་དམིགས་པའི་ཚད་མ་སྐྱེ་བས་ཁྱབ་པ་མི་དགོས་པའི་ཕྱིར་ཏེ། དཔེར་ན་རི་བོང་གི་མགོ་ལ་རྭ་ཡོད་འགོག་པ་ལ་རྭ་མ་དམིགས་པའི་ཚད་མ་ཁོ་ན་སྐྱེས་པས་ཆོག་གི་རྭ་དམིགས་པ་སྔོན་དུ་འགྲོ་མི་དགོས་པ་བཞིན་ནོ། །
གཉིས་པ་རང་རིག་གཅིག་པུས་གྲུབ་པ་དགག་པ་ནི། ལ་ལ་ན་རེ་རྟག་པ་འགྱུར་མེད་ལ་དོན་བྱེད་པས་སྟོང་པའི་ཕྱོགས་ཆོས་རྟོག་པ་ཉམས་སུ་མྱོང་བའི་རང་རིག་གཅིག་གིས་གྲུབ་པ་

༼༡༠༨༽
ཡིན་ནོ་ལོ། །
དེ་ལྟ་ན་མུ་སྟེགས་བྱེད་ལ་རྟག་པ་བྱེད་པ་པོ་ཡིན་སྙམ་པའི་ལོག་རྟོག་ཉིད་ཀྱང་སྐྱེ་མི་སྲིད་པར་འགྱུར་ཏེ། རྟག་པ་དང་དོན་བྱེད་པ་སྟོང་པ་གཉིས་ཀྱིས་འགྲུབ་པའི་ཕྱིར། འདིའི་སྐབས་ཀྱི་མཐའ་དཔྱོད་ཀྱང་ངག་ཆོས་ཀྱི་གསུང་དུ་གསལ་ལོ། །
གཉིས་པ་རང་ལུགས་གཞག་པ་ནི། དེས་ན་རང་ལུགས་ཆོས་ཅན་ཕྱིར་རྒོལ་གྱིས་ཁས་བླངས་པའི་ངོར། དབང་ཕྱུག་རྟག་པ་ཆོས་ཅན། དོན་བྱེད་པ་མེད་དེ། སྐད་ཅིག་གིས་སྟོང་པའི་ཕྱིར། ཞེས་འགོག་པའི་རྟགས་ཀྱིས་ཕྱོགས་ཆོས་འགྲུབ་པ་ཡིན་ཏེ། དེའང་རྟགས་ལས་རྗེས་སུ་དཔག་ནས་གྲུབ་བོ། །
ཡང་དེ་ན་རེ། རང་བཞིན་རྟག་ཀྱང་གནས་སྐབས་རྣམས་འགྱུར་བའི་ཕྱིར་རྟག་པ་ཡིན་ཀྱང་དོན་བྱེད་པ་འཐད་ཅེ་ན། རང་བཞིན་དང་གནས་སྐབས་གཉིས་པོ་གཅིག་ན་འགྱུར་མི་འགྱུར་གྱི་ཆོས་གཉིས་ཡོད་པ་འགལ་ཞིང་། ཐ་དད་ཡིན་ན་གནས་སྐབས་མི་རྟག་པས་དོན་བྱས་ཀྱང་རང་བཞིན་རྟག་པས་དོན་བྱེད་མི་ནུས་པས་འགལ་ལོ། །
ཡང་ཁོ་ན་རེ། རྟག་པ་ལ་སྐད་ཅིག་གིས་འཇིག་པ་མེད་ན་ཡང་བྱ་བ་བྱེད་པར་སྣང་བའི་རགས་པའི་འགྱུར་བ་ཡོད་དོ་ཞེ་ན། དང་པོ་ནས་སྐད་ཅིག་གིས་མི་འཇིག་ན་ཕྱིས་རགས་པའི་འགྱུར་བ་ག་ལ་སྲིད་དེ། སྐད་ཅིག་དང་པོ་མི་འགག་པར་བསྡད་པས་ཕྱི་མ་སྐྱེ་བའི་སྐབས་མི་སྲིད་པའི་ཕྱིར་རོ། །

༼༡༠༩༽
གཉིས་པ་ཁྱབ་པ་བསྒྲུབ་པ་ནི། གང་དོན་བྱེད་ནུས་པ་དངོས་པོའི་མཚན་ཉིད་ཡིན་པས་དེ་བཀག་པ་ལ་དངོས་པོ་མེད་པས་ཁྱབ་པ་འགྲུབ་སྟེ། ནམ་མཁའ་བཞིན་ནོ། །
གསུམ་པ་རྟགས་དེ་གཉིས་ཀྱི་དགོས་པ་ནི། ཁ་ཅིག་གནོད་པ་ཅན་གྱིས་དངོས་པོ་ཐམས་ཅད་འཇིག་པར་སྒྲུབ་པར་བྱེད་པ་དེའི་ལམ་སྦྱོང་དུ་སྟེ་སྔོན་འགྲོ་ལྟ་བུར་ལྟོས་མེད་ཀྱིས་དངོས་པོ་ཐམས་ཅད་རང་གི་རྒྱུ་ལས་གཞན་གྱི་རྒྱུ་ལ་ལྟོས་མེད་དུ་བསྒྲུབ་དགོས་པའི་ཕྱིར་ཞེས་འཆད་པ་ནི་སློབ་དཔོན་གྱི་དགོངས་པ་མིན་ནོ། །
དེས་ན་དངོས་པོ་རྣམས་འཇིག་རྒྱུ་དང་ཕྲད་ན་འཇིག་ལ། མ་ཕྲད་ན་མི་འཇིག་པར་འདོད་པ་དང་། དངོས་པོ་འགའ་ཞིག་འཇིག་རྒྱུ་དང་ཕྲད་ཀྱང་མི་འཇིག་པར་འདོད་པའི་ལོག་རྟོག་རྣམ་པ་གཉིས་ཀྱི་གཉེན་པོར་ལྟོས་མེད་དང་གནོད་པ་ཅན་གྱི་གཏན་ཚིགས་རྣམ་པ་གཉིས་གསུངས་པ་ཡིན་ནོ། །
གཉིས་པ་དེ་ལས་བྱུང་བའི་འབྲེལ་པ་ངེས་པར་བྱེད་པ་ལའང་དགག་གཞག་སྤང་གསུམ་ལས། 

༼༡༡༠༽
དང་པོ་ནི། གཞན་དག་དང་པོར་མེ་དུ་གཉིས་ཀ་མ་དམིགས། དེ་ནས་མེ་དམིགས། དེ་ནས་དུ་བ་དམིགས། དེ་ནས་རྒྱུ་ལོག་པས་མེ་མ་དམིགས། དེ་ནས་འབྲས་བུ་ལོག་པས་དུ་བ་མ་དམིགས་པ་སྟེ་རྒྱུ་འབྲས་ཕྲུགས་ལྔས་ངེས་ཞེས་ཟེར་ཡང་རྔ་སྒྲ་དང་ཉི་ཟེར་སོགས་ལའང་ཧ་ཅང་ཐལ་བའི་ཕྱིར་འདི་མི་འཐད་དོ། །
གཞན་ཡང་གོ་རིམ་ཙམ་དུ་གྱུར་པའི་གནས་སྐབས་ཀྱི་རྗེས་སུ་འགྲོ་ལྡོག་ཕྲུགས་ལྔས་ཀྱང་རྒྱུ་འབྲས་སུ་ངེས་པར་མི་ནུས་ལ། རྒྱུ་འབྲས་སུ་གྱུར་པའི་རང་བཞིན་གྱི་རྗེས་སུ་འགྲོ་ལྡོག་ཕྲུགས་གསུམ་གྱིས་ཀྱང་ངེས་པར་འབྱེད་ནུས་པའི་ཕྱིར་རོ། །

གཉིས་པ་རང་ལུགས་གཞག་པ་ལ་གཉིས་ཀྱི། དང་པོ་མཚན་ཉིད་ནི། རྒྱུའི་མཚན་ཉིད་ཆོས་གཞན་ལ་ཕན་འདོགས་བྱེད་དང་། འབྲས་བུའི་མཚན་ཉིད་ཆོས་གཞན་གྱིས་ཕན་གདགས་བྱ་ཡིན་ལ། རྒྱུ་དེ་ཡང་འབྲས་བུའི་ངོ་བོ་ལ་ཕན་འདོགས་པ་ཉེར་ལེན་དང་། ཁྱད་པར་ལ་ཕན་འདོགས་པ་ལྷན་ཅིག་བྱེད་རྒྱུ་སྟེ་གཉིས་ཡོད་དོ། །
གཉིས་པ་དེ་ངེས་པར་བྱེད་པ་ནི། དེ་ཡང་ས་ཕྱོགས་དག་པར་དང་པོ་གཉིས་ཀ་མ་དམིགས། དེ་ནས་མེ་དམིགས། དེ་ནས་དུ་བ་དམིགས་

༼༡༡༡༽
པ་རྒྱུའི་རྗེས་སུ་འབྲས་བུ་འགྲོ་བ་ནི་རྗེས་འགྲོ་ངེས་པ་དང་། དང་པོར་དུ་བ་སྐྱེ་བཞིན་པ་དམིགས། དེ་ནས་མེ་མ་དམིགས། དེ་ནས་དུ་བ་མ་དམིགས་པ་རྒྱུ་ལོག་པས་འབྲས་བུ་ལྡོག་པ་གང་གི་སྒོ་ནས་ཏེ་ཕྲུགས་གསུམ་རྣམ་པ་གཉིས་པོ་གང་རུང་གིས་ངེས་སོ། །
གསུམ་པ་རྩོད་པ་སྤང་བ་ནི། ཁ་ཅིག་རྗེས་སུ་འགྲོ་ལྡོག་གི་མཚན་ཉིད་མི་འགྲུབ་སྟེ། གདོན་གྱིས་ནད་བསྐྱེད་པ་ལྟ་བུ་རྒྱུ་བལྟར་མི་རུང་བ་དང་། གཟུངས་སྔགས་བཟླས་པས་སྒྲིབ་པ་སྲབ་པ་ལྟ་བུ་འབྲས་བུ་བལྟར་མི་རུང་བ་སྲིད་པས་ན་རྗེས་སུ་འགྲོ་ལྡོག་གིས་ངེས་མི་ནུས་སོ་ཟེར་བ་དང་། ཁ་ཅིག་རྒྱུའི་བྱེ་བྲག་ཙནྡན་གྱི་མེ་དང་འབྲས་བུ་དུ་བའི་སྤྱི་ཤེས་བྱ་ཙམ་ལྡོག་པའང་རྗེས་སུ་འགྲོ་ལྡོག་གྲུབ་པས་རྒྱུ་འབྲས་སུ་ཡོད་ན་ཧ་ཅང་ཐལ་ལོ་ཟེར་བ་དང་། ཁ་ཅིག་གྲོག་མཁར་ལས་དུ་བ་སྐྱེ་བ་སོགས་མཐོང་བས་མ་ངེས་སོ་ཞེས་རྒྱུ་གཞན་དུ་འཁྲུལ་པ་རྣམས་ཀྱིས་འདིར་མི་གནོད་དེ། རིམ་པ་ལྟར་རྒྱུ་འབྲས་སྣང་དུ་མི་རུང་བ་དག་བསྒྲུབ་པ་མིན་གྱི། འདིར་རང་བཞིན་གྱིས་མ་བསྐལ་བའི་མེ་དུ་ལྟ་བུ་རྒྱུ་འབྲས་སུ་བསྒྲུབ་པ་ཡིན་པའི་ཕྱིར་དང་། སྤྱི་དངོས་པོ་མེད་ཅེས་བཤད་ཟིན་པའི་ཕྱིར་དང་། གང་དག་རྒྱུ་མིན་པ་གྲོག་མཁར་ལས་སྐྱེས་པའི་དུ་བ་དེ་ནི་མེ་དེ་ཡི་འབྲས་བུ་དངོས་མིན་པའི་ཕྱིར་ཏེ། དེ་ནི་སྔོ་ཞིང་འཕྱུར་བའི་

༼༡༡༢༽
རྣམ་པ་འདྲ་བས་དུ་བར་འཁྲུལ་པ་ལ་དེ་མིན་ལ་དེ་ཡི་མིང་གིས་བཏགས་པར་ཙམ་དུ་ཟད་པའི་ཕྱིར་རོ། །
འོ་ན་རྒྱུ་མིན་ལས་སྐྱེས་པ་འབྲས་བུ་མིན་ན་མེའི་རྒྱུ་བུད་ཤིང་ཡིན་པས་རྡོ་ལྕགས་གཙུབ་པའི་མེ་མེ་མ་ཡིན་པར་འགྱུར་རོ་ཞེ་ན། རྡོ་དང་ཤིང་སོགས་མེའི་ཉེར་གྱི་རྒྱུ་མིན་གྱི། མེའི་རྒྱུ་ནི་དེ་དག་ལ་གནས་པའི་མེའི་རྡུལ་ཕྲན་ཡིན་ལ། མེའི་རྡུལ་ཕྲན་ཕྱོགས་གཅིག་ཏུ་སྡུད་པར་བྱེད་པའི་རྒྱུ་ནི་རྡོ་ཤིང་སོགས་གཙུབས་པས་ཡིན་ཏེ། དཔེར་ན་མིག་ཤེས་ཀྱི་ཉེར་ལེན་གྱི་རྒྱུ་མིག་ཤེས་སྔ་མ་ཡིན་ལ། དེའི་བདག་རྐྱེན་དབང་པོ་ཡིན་པ་བཞིན་ནོ། །
ཡང་ན་སྔོན་དང་ཕྱི་མ་ཡི་རྒྱུ་དང་འབྲས་བུ་མི་འདྲ་བར་ཐ་དད་དུ་ཡོད་དེ། མེ་ཡིས་བསྐྱེད་པའི་འབྲས་བུ་དུ་བའི་སྐད་ཅིག་མ་སྔ་མ་དང་། དུ་བ་རང་གིས་བསྐྱེད་པ་ཡི་འབྲས་བུ་དུ་བའི་སྐད་ཅིག་ཕྱི་མ་སྟེ་དུ་བའི་ཁྱད་པར་གཉིས་ཡོད་པ་བཞིན་ནོ། །
གཉིས་པ་དེའི་མཚན་གཞི་ངོས་གཟུང་བ་ནི། རང་མཚན་རྐྱང་པ་དང་ནི་སྒྲ་དོན་དེ་དོན་སྤྱི་རྐྱང་པ་གཉིས་འབྲེལ་པའི་མཚན་གཞིར་མི་འཐད་དེ། མེ་དུ་རང་མཚན་ལ་འབྲེལ་པ་མེད་ཅིང་སྒྲ་དོན་རྐྱང་པས་དོན་རང་མཚན་གོ་མི་ནུས་པས་སོ། །
རང་ལུགས་ནི་རྟོག་ངོར་སྒྲ་ཡི་དོན་ལ་རང་མཚན་དུ་འཁྲུལ་པའི་གཞན་སེལ་ཁོ་ན་ཡིན་ནོ། །

༼༡༡༣༽
གསུམ་པ་དེ་དག་གང་གིས་ངེས་པའི་ཚུལ་ལ་གཉིས། ཕྱོགས་རེས་ངེས་པ་གཞན་གྱི་ལུགས་དང་། གཉིས་ཀ་དགོས་པ་རང་གི་ལུགས་སོ། །
དང་པོ་ལ་གཉིས་ལས། དང་པོ་ནི། ཁ་ཆེའི་རྟོག་གེ་བ་ཆེན་པོ་བདེ་བྱེད་དགའ་བ་ནི་གནས་སྐབས་ཀྱི་འབྲེལ་པ་ཚད་མས་ངེས་ཀྱང་དཔྱོད་པ་ཡིས་རང་བཞིན་གྱི་འབྲེལ་བ་ངེས་པར་བྱེད་པ་ཡིན་ཏེ། རང་མཚན་མ་བཟུང་ཞིང་རྟགས་ལ་མ་ལྟོས་ཀྱང་དོན་མཐོང་བ་ཙམ་ཡོད་པས་སོ་ཞེས་གསུངས་པར་གྲག་གོ །གཉིས་པ་ནི། ཤར་ཕྱོགས་ཉི་འོག་པའི་པཎྜི་ཏ་རྣམས་ཞལ་མཐུན་པར་རྗེས་སུ་འགྲོ་ལྡོག་ངེས་པའི་ཚད་མ་ཡིས་འབྲེལ་པ་ངེས་པར་བྱེད་པར་འདོད་དོ། །

གཉིས་པ་རང་ལུགས་ནི། རྒྱུ་མངོན་སུམ་ཚད་མ་ཕྲུགས་གསུམ་གྱི་སྟོབས་ཀྱིས་བསྐྱེད་པ་ཡི་འཛིན་སྟངས་གཞན་སེལ་ངེས་པའི་བདག་ཉིད་ཅན་གྱི་ཡུལ་ཅན་འཁྲུལ་པས་ཡུལ་རང་སྤྱི་གཉིས་དངོས་པོ་གཅིག་ཉིད་དུ་རྟོག་ཅིང་དཔྱོད་པ་སྟེ་དུ་བ་འདི་མེ་དེ་མེད་ན་མི་འབྱུང་སྙམ་པ་དེ་ཡིས་འབྲེལ་པ་ངེས་པར་བྱེད་པ་ཡིན་ནོ། །
སྐབས་བསྡུ་ན་དངོས་པོའི་དོན་རང་མཚན་ལ་འབྲེལ་པ་མེད་ལ། འབྲེལ་པ་གཉིས་ཀྱང་འབྲེལ་པ་ཞེས་

༼༡༡༤༽
སུ་སྒྲོ་བཏགས་པ་ཡིན་ཅིང་། དེའི་ཚུལ་ཡང་སྒྲ་ཡི་དོན་ལ་རང་མཚན་དུ་འཁྲུལ་པས་འདོད་པ་འདི་འབྲེལ་ལོ་ཞེས་འབྲེལ་པའི་རྟོག་པ་སྐྱེ་བ་ཡིན་ནོ། །
ཞེས་བྱ་བ་བསྡུ་བའི་ཚིགས་སུ་བཅད་པའོ། །
ཚད་མ་རིགས་པའི་གཏེར་ལས་འབྲེལ་པ་བརྟག་པའི་རབ་ཏུ་བྱེད་པ་སྟེ་དྲུག་པའི་མཆན་འགྲེལ་བཤད་པའོ།།  །།

༼༡༡༥༽
གཉིས་པ་འགལ་བའི་དོན་ངེས་པར་བྱ་བ་ལ་གཉིས་ཏེ། འགལ་བ་སྤྱིའི་མཚན་ཉིད་དང་། མཚན་གཞིའི་རབ་ཏུ་དབྱེ་བའོ། །
དང་པོ་ནི། ཆོས་གང་ཞིག་ཆོས་གཞན་གང་ལ་གནོད་པར་བྱེད་པ་དེ་ནི་ཆོས་གཞན་དེ་ཡི་འགལ་ཟླའི་མཚན་ཉིད་ཡིན་ནོ། །
གཉིས་པ་མཚན་གཞིའི་རབ་དབྱེ་ནི། འགལ་ཟླ་དེའང་དངོས་པོ་ཡིན་པ་ལྷན་ཅིག་མི་གནས་པ་དག་དང་གཅིག་དངོས་པོ་དང་ཅིག་ཤོས་དངོས་མེད་ཡིན་པ་ཕན་ཚུན་སྤང་འགལ་ཉིད་ཀྱིས་ཡུལ་གྱི་དབྱེ་བ་ལ་ལྟོས་ནས་གཉིས་སུ་བཞེད་དོ། །
དང་པོ་ལྷན་ཅིག་མི་གནས་པ་ལ་བཞི་སྟེ། མཚན་ཉིད། འགལ་བ་གནས་པའི་ཡུལ། གནོད་བྱ་ལྡོག་པའི་དུས། འགལ་བ་ངེས་བྱེད་ཀྱི་ཚད་མའོ། །

༼༡༡༦༽
དང་པོ་ལ་དགག་གཞག་གཉིས་ལས། དང་པོ་ནི། ཁ་ཅིག་ལྷན་ཅིག་མི་གནས་པའི་མཚན་ཉིད་དངོས་པོ་གཉིས་ལ་གནས་པའི་ཆོས་གནོད་བྱ་གནོད་བྱེད་དུ་གྱུར་པ་ཞེས་འདོད་པ་དཔྱད་ན་འཐད་པ་མ་ཡིན་ཏེ། གང་སྟོབས་ཆེ་བ་གནོད་བྱེད་ཡིན་གྱི་གནོད་བྱ་མ་ཡིན་པས་སྟོབས་ཆུང་བ་གནོད་བྱ་ཡིན་གྱི། གནོད་བྱེད་མ་ཡིན་པས་གཉིས་ཀ་ཡིན་པ་མི་སྲིད་པའི་ཕྱིར། གཉིས་པ་རང་ལུགས་གཞག་པ་ནི། དེས་ན་རང་ལུགས་ལ་གནོད་བྱ་གནོད་བྱེད་གཉིས་དུས་མི་མཉམ་པར་རྒྱུ་འབྲས་བཞིན་དུ་སྔ་ཕྱི་ཐ་དད་ཡིན་ཞིང་། གང་གིས་གནོད་བྱ་ནུས་མེད་དུ་བསྐྱེད་པའི་རྒྱུ་དེ་ལ་གནོད་བྱེད་ཅེས་ཟེར་བ་ཡིན་ནོ། །
གཉིས་པ་འགལ་བ་གནས་པའི་ཡུལ་ལ་གཉིས། འགལ་བ་ངོས་གཟུང་བ། དེ་ལ་རྩོད་པ་སྤང་བའོ། །
དང་པོ་ནི། ལྷན་ཅིག་མི་གནས་པའི་འགས་བའི་ཇི་སྙེད་པ་ངོ་བོ་

༼༡༡༧༽
གཅིག་པ་ལ་མི་སྲིད་ཅིང་། ཅིག་ཤོས་དངོས་མེད་ཡིན་པ་ལའང་མི་སྲིད་པས་དངོས་པོ་གཅིག་ལ་གཅིག་གནོད་བྱ་གནོད་བྱེད་ཡིན་པ་གཉིས་ལ་འཇུག་ཅིང་། དེ་ཡང་གཉིས་ཀྱི་རྒྱུན་ལྷན་ཅིག་ཏུ་འགྲོགས་མི་རུང་བས་རྒྱུན་འགལ་བ་ཡིན་གྱི། སྐད་ཅིག་ལ་འགལ་བ་འཐད་པ་མིན་ཏེ། གནོད་བྱ་གནོད་བྱེད་གཉིས་པོ་བསྐྱེད་བྱ་སྐྱེད་བྱེད་ཡིན་པའི་ཕྱིར་རོ། །
གཉིས་པ་དེ་ལ་རྩོད་པ་སྤང་བལ་གཉིས། ཡུལ་ལ་བརྟགས་ན་མི་འཐད་པ་སྤང་བ་དང་། རྫས་ལ་བརྟགས་ན་མི་འཐད་པ་སྤང་བའོ། །
དང་པོ་ནི། ཁ་ཅིག་ན་རེ། དོན་སྐད་ཅིག་ལ་མི་འགལ་ན་རྒྱུན་ནི་རྫས་སུ་མ་གྲུབ་པ་དེས་ན་འགལ་བའི་རྣམ་གཞག་འདི་མི་འཐད་ལོ། །
སྐྱོན་མེད་དེ། གནོད་བྱེད་དང་འཕྲད་པའི་སྐད་ཅིག་སྔ་མ་སྔ་མ་ལས་སྔོན་མེད་ཀྱི་སྐད་ཅིག་ཕྱི་མ་ཕྱི་མ་སྐྱེ་བ་ལས་གནོད་བྱ་གནོད་བྱེད་ཕྲད་པའི་སྐད་ཅིག་གསུམ་པ་མན་ཆད་དེ་ལ་རྒྱུན་ཞེས་སྒྲོ་བཏགས་པས་གནོད་བྱ་ཟློག་པར་བྱེད་པ་ལ་ཉེས་པ་མེད་དོ། །
གཉིས་པ་ནི། གལ་ཏེ་ཚ་རེག་དང་གྲང་རེག་གི་རྡུལ་ཕྲན་འགལ་

༼༡༡༨༽
བ་གཉིས་ལྷན་ཅིག་ཏུ་གཤིབས་ནས་གནས་ན་ནི་ལྷན་ཅིག་མི་གནས་པ་ཡིན་པར་འགལ་ལ། མི་གནས་ན་ནི་འཕྲད་དུས་དེ་ཉིད་དུ་གཅིག་པོ་བཅོམ་པས་རྒྱུ་འབྲས་དུས་མཉམ་པར་འགྱུར་རོ་ཞེ་ན། འདིའི་ལན་ལ་གཉིས་ལས། དང་པོ་གཞན་གྱི་ལན་དགག་པ་ནི། གྲངས་ཅན་པ་ལ་སོགས་ལ་ལ་ནི་གནོད་བྱ་གྲང་རེག་གི་རྡུལ་དེ་ཉིན་མོའི་སྐར་མ་བཞིན་དུ་གནོད་བྱེད་ཚ་རེག་གི་ཁོངས་སུ་ཉེ་བར་བག་ལ་ཞ་བར་འདོད་ལ། བྱེ་བྲག་པ་ཁ་ཅིག་ཚ་གྲང་གི་རྡུལ་ཕྲད་ནས་གྲང་རེག་གི་རྡུལ་ཚ་རེག་གི་རྡུལ་དུ་བསྒྱུར་བར་འདོད་ཅིང་། བྱེ་སྨྲ་སོགས་འགའ་ཞིག་རྡུལ་ཕྲན་བསྐོར་བ་བར་བཅས་སུ་ཚོགས་པས་ཕྲད་པ་མེད་ཀྱང་གྲང་རྡུལ་གཞན་འོང་བའི་གོ་ཚ་རེག་གིས་བཀག་པས་རགས་པ་རྩོམ་མ་ནུས་པར་འདོད་དོ། །
རྡུལ་ཕྲན་རྟག་པར་སྨྲ་བ་དེ་དག་འཁྲུལ་པ་ཡིན་ཏེ། ཚ་རེག་གི་ཁོང་ན་གྲང་རྡུལ་ཞ་བའམ་བསྐོར་བ་བར་བཅས་སུ་ཡོད་ཀྱང་རུང་ལྷན་ཅིག་གནས་ན་འགལ་བ་ཡིན་པ་ཉམས་ལ། བསྒྱུར་ན་རྡུལ་ཕྲན་རྟག་པར་འདོད་པ་ཁོ་རང་གི་གྲུབ་མཐའ་དང་འགལ་ལོ། །
གཉིས་པ་རང་ལུགས་ནི། དེས་ན་ཚ་གྲང་གི་རྡུལ་ཕྲན་གཉིས་སྐད་ཅིག་སྔ་མ་ཞིག་ནས་ཕྱི་མ་སྐྱེ་བ་ན་མང་བ་ནུས་ལྡན་དུ་སྐྱེ་བ་དེའི་དབང་ལས་རྡུལ་ཕྲན་ཉུང་བ་ནུས་མེད་དུ་སྐྱེ་བར་འདོད་པའི་ཕྱིར་འགལ་བ་ཅུང་ཟད་ཀྱང་མེད་ཅིང་། དེ་བསྐྱེད་བྱ་སྐྱེད་བྱེད་དུའང་འཐད་ལ། ནུས་ལྡན་གཉིས་མི་འགྲོགས་པས་ལྷན་ཅིག་མི་གནས་

༼༡༡༩༽
འགལ་ཡང་ཡིན་ནོ། །
གསུམ་པ་གནོད་བྱ་ལྡོག་པའི་དུས་ལའང་དགག་གཞག་སྤང་གསུམ་ལས། དང་པོ་ནི། ལ་ལ་སྤང་གཉེན་གྱི་བྱ་བ་རྫོགས་པའི་སྐད་ཅིག་གསུམ་ལ་འགྲོགས་པ་དང་། འགའ་ཞིག་ད་ལྟ་ནས་རྡོ་རྗེ་ལྟ་བུའི་ཏིང་ངེ་འཛིན་ཐོབ་པའི་བར་ཏེ་ཡུན་རིང་དུ་འགྲོགས་པའི་སྤང་གཉེན་ཀྱང་ཡོད་དོ་ཞེས་ཟེར་རོ། །
དེ་གཉིས་ལྟར་ན་ཡུན་རིང་འགྲོགས་པའི་རང་བཞིན་ཡིན་ལ། ལྷན་ཅིག་ཏུ་མི་གནས་པ་དེ་བློ་ཆེན་ཁྱོད་ལས་གཞན་སུས་ཤེས་ངོ་མཚར་ཆེའོ་ཞེས་བརྟིང་ཚིག་མཛད་པའོ། །
གཉིས་པ་རང་ལུགས་གཞག་པ་ནི། ཚ་རེག་གྲང་རེག་སོགས་དོན་ཆོས་རྣམས་དུས་གཅིག་ལ་འདུར་རུང་བས་སྐད་ཅིག་དང་པོ་ལ་ཚ་རེག་གི་རྡུལ་མང་བ་དང་གྲང་རེག་གི་རྡུལ་ཉུང་བ་གཉིས་ཕྲད་པ་དང་། གཉིས་པ་ལ་གྲང་རེག་རིགས་འདྲ་ཕྱི་མ་སྐྱེ་བའི་ནུས་མེད་དུ་བྱེད། གསུམ་པ་ལ་གནོད་བྱ་དགག་པ་དང་གནོད་བྱེད་སྐྱེས་པ་དེས་ན་སྐད་ཅིག་གསུམ་ལ་དོན་བེམ་ཆོས་ཀྱི་འགལ་ཟླའི་རྒྱུན་ལྡོག་པ་ཡིན་ལ། དེས་སྒྲོ་འདོགས་སོགས་

༼༡༢༠༽
བློའི་འགལ་བ་ནི་རྟོག་གཉིས་སྐད་ཅིག་དང་པོར་ཕྲད་པ་མི་སྲིད་པས་ངེས་པ་སྐྱེས་པས་སྒྲོ་འདོགས་ཕྱིས་འཕྲོ་འཐུད་དེ་མི་སྐྱེ་བ་ནི་བློ་ཡི་ཆོས་ཀྱི་འགལ་ཟླ་ལྡོག་ཚུལ་ཡིན་ནོ། །
གསུམ་པ་རྩོད་པ་སྤང་བ་ལ་གཉིས། དོན་གྱི་འགལ་བ་ལ་རྩོད་པ་སྤང་བ་དང་། བློའི་འགལ་བ་ལ་རྩོད་པ་སྤང་བའོ། །
དང་པོ་ལ་གཉིས། ཆ་ཡོད་མེད་ལ་བརྟགས་ན་མི་འཐད་པ་སྤང་བ་དང་། ནུས་པ་ཐོགས་མེད་ལ་བརྟགས་ན་མི་འཐད་པ་སྤང་བའོ། །
དང་པོ་ནི། སྐད་ཅིག་གཅིག་ལ་སྐད་ཅིག་གསུམ་གྱི་ཆ་མེད་ན་རགས་པའི་རྒྱུན་རྣམས་རྩོམ་པ་མེད་པར་འགྱུར་ལ། ཆ་ཤས་དབྱེར་ཡོད་ནའང་ཐུག་མེད་དུ་འགྱུར་བས་སྐད་ཅིག་གསུམ་ལ་ལྡོག་པ་ནས་བརྗོད་པ་དེ་འགྲུབ་པར་དཀའ་ཞེ་ན། སྐད་ཅིག་ལ་ནི་དུས་ལ་ལྟོས་པའི་ཕྱིར་ཆ་ཤས་སུ་དབྱེ་བ་མེད་ལ། རྒྱུན་ཡང་སྐད་ཅིག་གི་ཕྲེང་བ་སྐྱེས་ཙམ་ཡིན་མོད། རྡུལ་ཕྲན་གྱི་གོང་བུ་རྩོམ་པ་དང་སྐད་ཅིག་མི་མཚུངས་ཏེ། དེ་ཕྱོགས་ལ་ལྟོས་པས་ཆ་བཅས་ཡིན་ལ། འདི་དུས་ལ་ལྟོས་པས་ཆ་མེད་ཡིན་པའི་

༼༡༢༡༽
ཕྱིར་སྐད་ཅིག་གསུམ་པ་ཉིད་ལ་ལྡོག་པ་ཡིན་ནོ། །
གཉིས་པ་ནི། ཁ་ཅིག་ཚ་རེག་དང་དུས་མཉམ་པའི་གྲང་རེག་ནུས་པ་ཐོགས་མེད་དེས་རང་གི་སྐད་ཅིག་ཕྱི་མ་ནུས་ཅན་དུ་བསྐྱེད་དམ་ནུས་མེད་དུ་བསྐྱེད། དང་པོ་ལྟར་ན་ཚ་རེག་གིས་ལྡོག་མི་ནུས་ལ། གཉིས་པ་ལྟར་ན་ཚ་རེག་མི་དགོས་པར་རང་འགགས་པས། གཉིས་ཀ་ལྟར་ཡང་ཚ་རེག་ལ་དགོས་ནུས་མེད་པར་འགྱུར་རོ་ཞེ་ན། གྲང་རེག་ནུས་པ་ཐོགས་མེད་དེ་རང་གི་སྐད་ཅིག་གཉིས་པའི་ཉེར་ལེན་གྱི་རྒྱུ་ཙམ་ཡིན་གྱི། དེས་འབྲས་བུ་ནུས་ཅན་ནམ་ནུས་མེད་གང་བསྐྱེད་པ་ནི་ལྷན་ཅིག་ཏུ་བྱེད་རྐྱེན་ནུས་ཅན་གྱི་རྐྱེན་གང་དང་ནུས་མེད་དུ་འགྱུར་བའི་རྐྱེན་གང་ལ་ཕྲད་པ་དེ་ཡི་དབང་གིས་འབྲས་བུ་འབྱིན་ཏེ་ཚ་རེག་སྟོབས་ཆེན་ནུས་མེད་གྲང་རེག་སྟོབས་ཆེན་ནུས་ལྡན་དུ་སྐྱེ་སྟེ། དཔེར་ན་འཇིམ་པ་ལ་ས་ཤས་ཆེ་ན་སྐ་བ་དང་། ཆུ་ཤས་ཆེ་ན་སླ་བ་བཞིན་ནོ། །
གཉིས་པ་བློའི་འགལ་བ་ལ་རྩོད་པ་སྤང་བ་ནི། སྒྲོ་འདོགས་སམ་སྤང་བྱའི་ངོ་བོ་ཙམ་མེད་པར་བྱེད་པ་ལ་གཞན་ལ་ཡིད་གཏད་པས་ཀྱང་ནུས་པས་ངེས་པ་མི་དགོས་ལ། ས་བོན་སྤོང་བའི་ནུས་པ་ངེས་པ་ལའང་

༼༡༢༢༽
མེད་པས་གཉིས་ཀ་ལྟར་ཡང་མི་འཐད་ཅེས་ཟེར་རོ། །
ངེས་པའི་རྒྱུན་གོམས་ནས་ས་བོན་ཡང་སྤོང་ནུས་པས་དེ་སྤོང་བའི་གཉེན་པོའང་ཡོད་ལ། ངེས་པ་སྐྱེས་ཙམ་གྱིས་ཀྱང་སྒྲོ་འདོགས་ཀྱི་ངོ་བོ་སྤོང་བ་ཡིན་པས་སྐྱོན་གཉིས་ཀ་ཡོད་པ་མིན་ནོ། །
བཞི་པ་འགལ་བ་ངེས་བྱེད་ཀྱི་ཚད་མ་གསུམ་གྱི། དང་པོ་ནི། འབྲེལ་པ་བཞིན་དུ་འགལ་བ་ཡང་དངོས་པོའི་དོན་ལ་གྲུབ་པ་མེད་དེ། གནོད་བྱེད་སྟོབས་ལྡན་ཡོད་པ་ན། གནོད་ནུས་མེད་མ་སྐྱེས་ལ། གནོད་བྱ་ནུས་མེད་སྐྱེས་པ་ན་གནོད་བྱེད་སྟོབས་ལྡན་འགགས་ཟིན་པའི་ཕྱིར་རོ། །
དེས་ན་རྒྱུན་འགྲོགས་སུ་མི་རུང་བ་ལ་འདི་དང་འདི་འགལ་ལོ་ཞེས་རྣམ་པར་རྟོག་པས་སྒྲོ་འདོགས་ནས་འགལ་བ་ཉིད་དུ་རྣམ་པར་གཞག་པ་ཡིན་ནོ། །
གཉིས་པ་བློ་ངོར་འགལ་བ་བསྒྲུབ་པ་ནི། ཆོས་གང་སྣང་བ་དང་མི་སྣང་བ་མ་གཏོགས་པ་འགལ་བ་ངེས་བྱེད་གཞན་ཡོད་པ་མིན་ཏེ། རྒྱུ་འབྲས་བཞིན་དུ་དང་པོ་གནོད་བྱ་ནུས་མེད་དང་གནོད་བྱེད་སྟོབས་ལྡན་གཉིས་ཀ་མ་དམིགས། དེ་ནས་གནོད་བྱེད་ནུས་ལྡན་དམིགས། དེ་རྗེས་

༼༡༢༣༽
གནོད་བྱ་ནུས་མེད་དམིགས་པའི་ཚད་མས་ངེས་པས་སོ། །
གསུམ་པ་གྲུབ་པ་ལ་རྩོད་པ་སྤང་བ་ནི། ཁ་ཅིག་གྲང་རེག་འགོག་པ་ལ་མེ་ཙམ་བཀོད་ན་ནི་མ་ངེས་ཏེ། མེ་ཡོད་ཀྱང་གྲང་རེག་མེད་པར་མ་ངེས་པའི་ཕྱིར། གལ་ཏེ་མེ་སྟོབས་ལྡན་རྟགས་སུ་བཀོད་ན་མི་འགྲུབ་སྟེ། དེའི་ཚེ་གྲང་རེག་སྣང་དུ་མི་རུང་བས་དེ་ལས་སྟོབས་ཆེར་མི་འགྲུབ་བོ་ཞེས་ཟེར་བའི་ལན་དུ། ཁ་ཅིག་མེ་སྟོབས་ཆུང་ན་དེའི་ཚེ་གྲང་རེག་ཀྱང་སྣང་དགོས་པ་ལས་གྲང་རེག་མི་སྣང་བ་ཉིད་ཀྱིས་མེ་སྟོབས་ལྡན་དུ་འགྲུབ་པས་སྟོབས་ལྡན་འགོད་པ་ཡིན་ནོ་ཞེས་ཟེར་ཡང་། རང་ལུགས་རྟགས་རང་གི་ངོ་བོ་མེ་ཙམ་གྱིས་འགྲུབ་པ་ཡིན་ཏེ། མེ་སྣང་བ་ཉིད་ཀྱིས་འགལ་ཟླའི་གྲང་རེག་མེད་པར་གྲུབ་པའི་ཕྱིར་རོ། །
གཉིས་པ་ཕན་ཚུན་སྤང་འགལ་ལ་གཉིས་ཏེ། གཞན་ལུགས་མི་འཐད་པར་བསྟན་པ་དང་། འཐད་པའི་རང་ལུགས་གཞག་པའོ། །
དང་པོ་ལ་གཉིས། ཕྱོགས་སྔ་མ་དང་། དེ་དགག་པའོ། །
དང་པོ་ནི། བོད་ཕལ་ཆེར་ཆོས་གང་ཞིག་ཆོས་གཞན་གྱིས་དབེན་

༼༡༢༤༽
པ་ནི་ཕན་ཚུན་སྤང་འགལ་གྱི་མཚན་ཉིད་ཡིན་ཞེས་ཟེར་ཞིང་། དེ་ལ་དབྱེ་ན་དགག་བྱ་རྣམ་པར་གཅད་ལྡོག་ཙམ་དུ་གནས་པ་དངོས་འགལ་དང་བརྒྱུད་འགལ་གཉིས། བརྒྱུད་འགལ་ལ་ཡང་དངོས་འགལ་གྱིས་ཁྱད་པར་དུ་བྱས་མ་བྱས་རྣམ་པ་གཉིས་སུ་འདོད་ཅིང་། དེ་ལའང་རྫས་ལ་དངོས་འགལ་སོགས་གསུམ་དང་། ལྡོག་པ་འགལ་བ་ལའང་གསུམ་ཡོད་པ་ཡི་སྒོ་ནས་རྫས་ལྡོག་རེ་རེ་ལའང་དངོས་བརྒྱུད་གཉིས་གཉིས་ཡོད་ལ། བརྒྱུད་འགལ་ལའང་ནང་གསེས་གཉིས་རེ་ཡོད་པས་རྣམ་པ་དྲུག་ཏུ་འགྱུར་ཏེ། འདི་ལྟར་རྫས་དངོས་འགལ་སྔོན་པོ་སྔོན་མིན་ལྟ་བུ། རྫས་ལ་དངོས་འགལ་གྱིས་ཁྱད་པར་དུ་བྱས་པ་སྔོ་མིན་དང་ཨུཏྤ་ལའི་སྔོན་པོ་ལྟ་བུ། ཁྱད་པར་དུ་མ་བྱས་པ་སྔོན་པོ་དང་སེར་པོ་ལྟ་བུ། ལྡོག་པ་དངོས་འགལ་གཏན་ཚིགས་མིན་པ་དང་གཏན་ཚིགས་ཡིན་པ་ལྟ་བུ། ལྡོག་པ་ལ་དངོས་འགལ་གྱིས་ཁྱད་པར་དུ་བྱས་པ་གཏན་ཚིགས་མ་ཡིན་པ་དང་བྱས་པའི་གཏན་ཚིགས་ལྟ་བུ། ཁྱད་པར་དུ་མ་བྱས་པ་བྱས་ལྡོག་དང་མི་རྟག་པའི་ལྡོག་པ་ལྟ་བུའོ་ཞེས་ཟེར་རོ། །

གཉིས་པ་དེ་དགག་པ་ལ་གསུམ། དགག་པ་དངོས་དང་། ཉེས་སྤོང་གི་ལན་དགག་པ། ཐ་དད་ལ་འགལ་བར་གསུངས་པའི་དགོངས་པ་བསྟན་པའོ། །

༼༡༢༥༽
དང་པོ་ནི། ཆོས་གང་ཞིག་ཆོས་གཞན་གྱིས་དབེན་པ་ཙམ་འགལ་བ་ཡིན་ན་ཧ་ཅང་ཐལ་ཏེ། ཆོས་ཐ་དད་པ་ཐམས་ཅད་འགལ་བར་འགྱུར་ལ། འདོད་ན་མེ་དང་དུ་བ་སོགས་འབྲེལ་པ་རྣམས་ཀྱང་འགལ་བར་འགྱུར་རོ། །
དེའང་འདོད་ན་འགལ་བ་རྟགས་སུ་བཀོད་ནའང་སྒྲུབ་པར་འགྱུར་གྱི། འགལ་ཟླ་འགོག་མི་ནུས་པ་དང་། འབྲེལ་པ་རྟགས་སུ་བཀོད་ནའང་འབྲེལ་ཡུལ་སྒྲུབ་མི་ནུས་པས་དགག་པ་དང་སྒྲུབ་པའི་རྣམ་གཞག་ཐམས་ཅད་འཇིག་པར་ཐལ་ལོ། །
གཉིས་པ་ཉེས་སྤོང་གི་ལན་དགག་པ་ནི། དེ་ན་རེ། མེ་དུ་སོགས་ཐ་སྙད་འབྲེལ་ལམ། རྫས་ལྡོག་ཐ་དད་སྔོ་སེར་སོགས་མ་འབྲེལ་ཡང་རུང་། རང་གི་ངོ་བོ་ཡིན་པས་གཞན་གྱི་ངོ་བོ་ཡིན་པ་འགོག་གོ་ཞེ་ན། འོ་ན་སྔོན་པོར་སྣང་བའི་གཞི་དེར་སེར་པོ་མེད་དེ། ཡོད་ན་སྣང་དུ་རུང་བ་ལས། དེ་མ་དམིགས་པའི་ཕྱིར་ཞེས་པ་ལྟ་བུ་སྣང་རུང་མ་དམིགས་པའི་རྟགས་སྦྱོར་ལ་དགོས་ནུས་མེད་པར་འགྱུར་ཏེ། སྔོ་སེར་དང་མེ་དུ་ལྟ་བུ་ཕན་ཚུན་ཡིན་པ་འགོག་པའང་འགལ་བ་དམིགས་པས་འགོག་དགོས་པའི་ཕྱིར། 

༼༡༢༦༽
གསུམ་པ་ནི། རྟོག་གེའི་སྐབས་འགར་སྔོ་སེར་དང་མེ་དུ་སོགས་ཕན་ཚུན་ཐ་དད་པ་ཙམ་ལ་འགལ་བར་གསུངས་པ་ནི་འགལ་བ་བཏགས་པ་བ་ཡིན་གྱི། མཚན་ཉིད་པ་མ་ཡིན་ཏེ། རྟ་གཉིས་ལྷན་ཅིག་ཏུ་བཏགས་པ་ལ་འབྲེལ་པ་ཞེས་བཏགས་པ་བཞིན་ནོ། །
གཉིས་པ་འཐད་པའི་རང་ལུགས་གཞག་པ་ལ་གསུམ། གཅིག་དང་ཐ་དད་ཀྱི་རྣམ་གཞག ཐ་དད་ལ་འགལ་འབྲེལ་དུ་འཇོག་པའི་ཚུལ། ཕན་ཚུན་སྤང་འགལ་ཉིད་བཤད་པའོ། །
དང་པོ་ནི། རྒྱུ་ཐ་དད་དང་ཐ་མི་དད་ཀྱིས་བསྐྱེད་པའམ་ཤེས་པའི་ངོར་གཅིག་དང་ཐ་དད་དུ་ཤར་བའི་དབྱེ་བ་ཡིས་ལྡོག་པ་ཐ་དད་དང་ཐ་དད་མིན་པར་རྣམ་པར་གཞག་པར་བྱེད་དོ། །
གཉིས་པ་ཐ་དད་ལ་འགལ་འབྲེལ་དུ་འཇོག་པའི་ཚུལ་ནི། ཆོས་ཐ་དད་པ་དེ་དག་ལས་གཅིག་ལ་གཅིག་ཕན་པ་དང་གནོད་པ་ལ་རིམ་

༼༡༢༧༽
བཞིན་འབྲེལ་པ་དང་འགལ་བར་འཇོག་ལ། གཉིས་ཀ་མིན་ན་འགལ་འབྲེལ་གང་ཡང་མིན་པའི་ཐ་དད་པ་ཙམ་དུ་འཇོག་གོ །གསུམ་པ་ཕན་ཚུན་སྤང་འགལ་ཉིད་བཤད་པ་ལ་གཉིས། དངོས་འགལ་དང་བརྒྱུད་འགལ་བཤད་པ། དེ་ལ་རྩོད་པ་སྤང་བའོ། །
དང་པོ་ནི། སྔོ་སྔོ་མིན་རྟག་མི་རྟག་ལྟ་བུ་རང་ཡིན་ན་རང་མིན་འགོག་པའི་ཆོས་དེ་ཅིག་ཤོས་དང་དངོས་འགལ་གྱི་མཚན་ཉིད་ཡིན་ལ། དེས་ཁྱད་པར་དུ་བྱས་པའི་བརྒྱུད་འགལ་གྱི་མཚན་ཉིད་ནི་རང་ཡིན་རང་མིན་པའི་ཆོས་ཁྱབ་བྱེད་དུ་ཡོད་པ་དེ་འགོག་པ་སྟེ་བྱས་རྟག་ལྟ་བུ་སྟེ་བྱས་པའི་རང་མིན་ནི་མ་བྱས་པ་ཡིན་ཞིང་། དེའི་ཁྱབ་བྱེད་རྟག་པ་ཡིན་པས་དེ་འགོག་པའོ། །
གཉིས་པ་ནི། སྔོ་སེར་སོགས་འགལ་བ་གཉིས་གང་ཡང་མིན་ན་གཅིག་ཡིན་པས་གཅིག་ཡིན་པར་མི་ཁེགས་སོ་ཞེ་ན། དེ་གཉིས་ནི་ཕན་ཚུན་སྤང་བ་ཙམ་ཡིན་གྱི། སྤངས་ནས་འགལ་བ་མིན་ནོ། །
སྐབས་བསྡུ་བ་ནི། ཕན་ཚུན་སྤང་འགལ་ནི་གཅིག་པ་བཀག་པའི་ཐ་དད་ཡིན་

༼༡༢༨༽
ལ། རྟགས་སྦྱོར་ཚེ་དེ་ཡིན་ན་དེ་མ་ཡིན་པའི་གནོད་པ་ཅན་གྱིས་འགོག་ལ། ཕན་ཚུན་གཅིག་གཅིས་གཅིག་སྤངས་པའི་དངོས་པོ་གཉིས་ཀྱི་གཞི་མཐུན་ཡིན་པ་སྣང་རུང་མེད་པས་ཁེགས་པ་ཡིན་གྱི། ཅིག་ཤོས་དམིགས་པས་གཅིག་འགོག་པ་མིན་ནོ། །
བསྡུ་བའི་ཚིགས་སུ་བཅད་པའོ། །
ཚད་མ་རིགས་པའི་གཏེར་ལས་འགལ་བ་བརྟག་པའི་རབ་ཏུ་བྱེད་པ་སྟེ་བདུན་པའི་མཆན་འགྲེལ་བཤད་པའོ།།  །།

༼༡༢༩༽
གཉིས་པ་ཤེས་བྱེད་ཚད་མའི་རང་བཞིན་ངེས་པར་བྱ་བ་ལ་གཉིས་ཏེ། མཚན་ཉིད་ཀྱི་རྣམ་གཞག་དང་། མཚན་གཞི་སོ་སོའི་དོན་གཏན་ལ་དབབ་པའོ། །

དང་པོ་ལ་གསུམ་སྟེ། སྤྱིར་མཚན་མཚོན་གཞི་གསུམ་གྱི་རང་བཞིན། བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ། མཚན་ཉིད་ཀྱིས་མཚོན་པའི་དོན་གཏན་ལ་དབབ་པའོ། །
དང་པོ་ལའང་གསུམ་སྟེ། ཤེས་བྱ་ལ་ཆོས་གསུམ་གྱིས་ཁྱབ་པར་བསྒྲུབ་པ། ཁྱབ་བྱེད་ཆོས་གསུམ་གྱི་རང་བཞིན་ངེས་པར་བྱ་བ། ཆོས་གསུམ་སོ་སོའི་རྣམ་བཞག་གོ །དང་པོ་ནི། ཤེས་བྱ་ཀུན་ལ་མཚན་ཉིད་སོགས་ཆོས་གསུམ་གྱིས་

༼༡༣༠༽
ཁྱབ་པར་རང་རིག་གིས་འགྲུབ་པའི་ཕྱིར་དེ་ཡི་རྣམ་གཞག་བཤད་པར་བྱ་སྟེ། ཤེས་བྱའི་རྣམ་པ་གང་ཞིག་བློ་ཡུལ་དུ་འཆར་བ་ན་གཞན་དང་མི་འདྲ་བ་དང་། དེ་ཉིད་ལ་སྒྲ་བློ་མ་འཁྲུལ་པས་ཞེན་དུ་རུང་བ་དང་། གཞི་དང་བཅས་པར་འཆར་བའི་ཕྱིར་རོ། །
གཉིས་པ་ཁྱབ་བྱེད་ཆོས་གསུམ་གྱི་རང་བཞིན་ངེས་པར་བྱ་བ་ལ་གཉིས་ཏེ། ངོ་བོ་ངོས་གཟུང་བ་དང་། སོ་སོའི་མཚན་ཉིད་དོ། །
དང་པོ་ནི། མཚན་ཉིད་ནི་འདིས་གོ་བར་བྱེད་པ་རྣམ་འཇོག་གི་རྒྱུ་སྟེ་ནོག་ལྐོག་ཤལ་ལྟ་བུ་དོན་ལ་གྲུབ་པའི་ཆོས་ཡིན་ལ། མཚོན་བྱ་ནི་འདི་གོ་བར་བྱ་བ་རྣམ་གཞག་གི་འབྲས་བུ་བ་ལང་ཞེས་པ་ལྟ་བུ་བློ་ཡིས་བཏགས་པའི་ཆོས་ཡིན་ཞིང་། མཚན་གཞི་ནི་འདི་ལ་གོ་བར་བྱ་བ་མཚན་ཉིད་དོན་གྱི་རྟེན་ལ་མཚོན་བྱ་བཏགས་པ་བརྟེན་པས་ན་དེ་གཉིས་ཀྱི་རྟེན་གྱི་ཆོས་ཏེ་དཀར་ཟལ་ལྟ་བུའོ། །
དེ་དག་ནི་རྣམ་པར་གཞག་འཇོག་གི་རྒྱུ་འབྲས་ཡིན་ཏེ་རྒྱ་དང་རྒྱའི་འབུར་བཞིན་ནོ། །
དེ་གསུམ་པོའང་རང་མཚན་གྱི་ཆ་ནས་མིན་ཏེ་གཞན་སེལ་བས་ཕྱེ་བའོ། །

༼༡༣༡༽
གཉིས་པ་སོ་སོའི་མཚན་ཉིད་ནི། མཚན་མཚོན་གཞིའི་ཆོས་གསུམ་པོ་དེ་ལ་ཡང་ལྐོག་ཤལ་ལྟ་བུ་ཁོ་ན་ལ་རང་མཚན་ཉིད་ཟེར་གྱི། གཞན་གཉིས་ལ་མི་ཟེར་བ་སོགས་རང་རང་གི་ཐུན་མིན་གྱི་རྒྱུ་མཚན་རེ་དགོས་ཀྱི། དེ་མེད་ན་དེ་གསུམ་ཕར་ཡིན་ཚུར་ཡིན་དུ་ཐམས་ཅད་འཆོལ་བར་འགྱུར་བའི་ཕྱིར་རོ། །
དགོས་པ་དེ་ལྡན་གྱི་རྒྱུ་མཚན་དངོས་བཤད་པ་ལ་གསུམ། མཚན་ཉིད། མཚོན་བྱ། མཚན་གཞིའི་རྒྱུ་མཚན་ནོ། །
དང་པོ་ལ་གསུམ་སྟེ། མཚན་ཉིད་ལ་མཚན་ཉིད་མི་དགོས་པར་རྟོག་པ་དགག དགོས་པའི་མཚན་ཉིད་གཞག་པ། དེས་བསལ་བྱ་སྐྱོན་ཅན་གྱི་རབ་ཏུ་དབྱེ་བའོ། །
དང་པོ་ནི། ཁ་ཅིག་མཚན་ཉིད་དོན་ལྡོག་རྫས་ཡོད་ཡིན་པ་ལ་མཚན་ཉིད་གཞན་མི་དགོས། དགོས་ན་ཐུག་མེད་དུ་འགྱུར་རོ་ཞེས་ཟེར་ལ། ཁ་ཅིག་མཚན་ཉིད་ཀྱི་དོན་ལ་མཚན་ཉིད་གཞན་མི་དགོས་ཀྱང་། 

༼༡༣༢༽
མཚན་ཉིད་རང་གི་ཐ་སྙད་བསྒྲུབ་པ་ལ་དགོས་ཞེས་ཟེར་རོ། །
གཞན་དག་ནི་དོན་ལའང་དགོས་ཟེར་ཞིང་། མཚོན་བྱ་ཡང་དེ་དང་འདྲ་བར་མཚོན་བྱ་གཞན་དགོས་ལ། དེ་དག་དཔེར་ན། སྒྲ་མི་རྟག་པར་སྒྲུབ་པ་ལ་བྱས་པ་རྟགས་སུ་བཀོད་ནས་བྱས་པ་རྟགས་ཡང་དག་ཏུ་སྒྲུབ་ལ་ཚུལ་གསུམ་ཚང་བ་རྟགས་སུ་བཀོད་པ་དང་། ཚུལ་གསུམ་ཚང་བ་དེ་རྟགས་ཡང་དག་ཏུ་སྒྲུབ་པ་ལ་བྱས་པ་རྟགས་སུ་བསྒྲུབ་པ་ལ་ལྟོས་ནས་ཚུལ་གསུམ་གཉིས་པ་ཚང་བ་རྟགས་སུ་བཀོད་པ་དང་། ཚུལ་གསུམ་གཉིས་པ་རྟགས་ཡང་དག་ཏུ་སྒྲུབ་པ་ལ་ཚུལ་གསུམ་དང་པོ་རྟགས་སུ་བསྒྲུབ་པ་ལ་ལྟོས་ནས་ཚུལ་གསུམ་གསུམ་པ་ཚང་བ་སོགས་ཐུག་མེད་ཡིན་ནོ་ཞེས་ཟེར་རོ། །
དེ་ལྟར་མཚན་ཉིད་མི་དགོས་པ་དང་། དགོས་ཡང་ཐུག་མེད་དུ་འདོད་པ་དེ་དག་མི་འཐད་དེ། རྣམ་འཇོག་གི་རྒྱུ་མཚན་ཉིད་ནི་མ་ངེས་པར་རྣམ་གཞག་གི་འབྲས་བུ་མཚོན་བྱ་ངེས་པ་ཡོད་ན་ནི་མཚན་ཉིད་དགོས་པ་མེད་པར་འགྱུར་ལ། འཇོག་བྱེད་མེད་པར་གཞག་བྱ་མཚན་ཉིད་ལ་མཚན་ཉིད་མེད་ན་མ་ངེས་པས་ཐུག་མེད་ཡིན་ན་ནི་ཐུག་མེད་ཀྱི་ཕྱི་མས་ཀྱང་ངེས་པ་མི་སྲིད་པས་མཐར་རྩ་བའི་མཚན་ཉིད་ཀྱང་མི་ངེས་པས་ན་རྣམ་གཞག་དེ་དག་འཇིག་གོ །ཁོ་ན་རེ། རྟགས་ཀྱི་མཚན་གཞིས་བསྒྲུབ་བྱའི་དོན་སྒྲུབ་ནུས་པའི་ཕྱིར་ཐུག་མེད་ཀྱི་ཕྱི་མ་མ་ངེས་ཀྱང་སྐྱོན་མེད་དོ་ཞེ་ན། འོ་ན། རྟགས་སུ་མཚོན་པའི་ཚུལ་གསུམ་ཚང་བ་དང་། བ་ལང་དུ་མཚོན་པའི་

༼༡༣༣༽
ལྐོག་ཤལ་ཅན་ཡིན་པར་མ་ངེས་ཀྱང་རྟགས་ཀྱི་མཚན་གཞི་བྱས་པ་དང་། བ་ལང་གི་མཚན་གཞི་དཀར་ཟལ་ཉིད་ཡིན་པར་ངེས་པ་ཙམ་གྱིས་དེ་མི་རྟག་སྒྲུབ་ཀྱི་རྟགས་ཡང་དག་ཡིན་པ་དང་བ་ལང་ཡིན་པ་རྟོགས་པར་འགྱུར་ལ། འདོད་ན་སྒྲ་བྱས་པར་མཐོང་བ་སྒྲ་རྟག་པའི་སྒྲོ་འདོགས་སྐྱེ་མི་སྲིད་པ་དང་། ནོག་ལྐོག་ཤལ་མེད་པའི་རྟ་དཀར་ཁྲ་ལྟ་བུ་གོང་བུ་གཞན་ལའང་བ་ལང་དུ་ངེས་པར་འགྱུར་རོ། །
ཡང་བྱེ་བྲག་ཏུ་ཐ་སྙད་ལ་ཡང་སྒྲ་བློ་མ་འཁྲུལ་བའི་ཞེན་རུང་ཞིག་མེད་ན་དེ་ནི་ཤེས་བརྗོད་ལས་འདས་པའི་ཕྱིར་ཤེས་བྱ་མེད་པར་འགྱུར་ལ། ཡོད་ན་ཞེན་རུང་དེ་ཉིད་ཐ་སྙད་གཉིས་པའམ་ཕྱི་མ་ཡི་ཞེན་ཡུལ་ཡིན་པའི་ཕྱིར་དེའི་མཚན་ཉིད་ཡིན་ལ། ཐ་སྙད་གཉིས་པ་རང་ཡང་ཐ་སྙད་གསུམ་པའི་ཞེན་ཡུལ་ཡིན་པས་དེ་ལྟར་སྔ་མ་སྔ་མ་མཚན་ཉིད་དང་། ཕྱི་མ་ཕྱི་མ་མཚོན་བྱ་ཡིན་ཞེས་ལ་ལ་འདོད་དེ། ཐ་སྙད་ཅེས་པ་དེ་དག་རང་གི་གཞན་སེལ་བློ་ངོར་སྣང་ཙམ་དེ་དེའི་དོན་ལྡོག་ཏུ་ཞེན་པའོ། །
དེ་ལ་བུམ་པའི་ཐ་སྙད་ཅེས་བུམ་པ་དང་དབྱེར་མེད་ཡིན་གྱིས་ཐ་སྙད་དེའི་རང་ལྡོག་ལ་དཔྱད་པ་འདི་མི་དགོས་པ་ཡིན་ནོ། །
དེ་མི་འཐད་དེ། དེ་ལྟར་ཡིན་ན་ཤིང་གི་མཚན་ཉིད་དུ་འདོད་པའི་ཡལ་ག་ལའང་ཡལ་ག་གཉིས་པ་མེད་ན་ཡལ་ག་དེ་ཉིད་ཤིང་མ་ཡིན་པར་འགྱུར་ལ། ཡལ་ག་གཉིས་པ་ཡོད་ན་དེ་ལའང་གསུམ་པ་སོགས་ཡོད་དགོས་པས་ཤིང་ལ་ཡང་མཚན་ཉིད་ཐུག་པ་མེད་པར་འགྱུར་

༼༡༣༤༽
རོ། །
ཁོ་ན་རེ། ཙནྡན་ཤིང་དུ་སྒྲུབ་པ་ལ་ཡལ་ག་བཀོད་པའི་ཚེ་ཡལ་ག་ལ་ནི་ཡལ་ག་གཞན་མེད་ཀྱང་ཡལ་ག་ཤིང་མ་ཡིན་པར་མི་འགྱུར་ཏེ། ཡལ་ག་དེ་ཉིད་ཀྱིས་ཡལ་ག་རང་དང་ཤིང་ཐ་དད་པར་མི་འགྲུབ་ཀྱི། ཡལ་ག་བདག་ཉིད་དང་ཙནྡན་གཉིས་ཀ་ཤིང་གཅིག་གི་ངོ་བོ་ཉིད་དུ་དབྱེར་མེད་དུ་སྒྲུབ་པའི་ཕྱིར་ཐུག་མེད་མི་དགོས་སོ་ཞེ་ན། འོ་ན། ཐ་སྙད་ལའང་ཐ་སྙད་གཉིས་པ་མེད་ན་ཡང་སྔ་མ་ཤེས་བརྗོད་ལས་འདས་པར་མི་འགྱུར་ཏེ། ཐ་སྙད་དེ་ཉིད་ནོག་སོགས་མཚན་ཉིད་ཀྱིས་རང་དང་དབྱེར་མེད་ཀྱི་ཤེས་བྱའི་ངོ་བོར་སྒྲུབ་པའི་ཕྱིར་ཐ་སྙད་ཐུག་མེད་ག་ལ་དགོས། དེས་ན་ཁོ་བོ་ཅག་ནི་བརྡ་དོན་མཚན་ཉིད་ཅེས་པའི་བརྡ་དང་དོན་ནོག་སོགས་ཏེ་དེ་གཉིས་འབྲེལ་བར་ནམ་རྟོགས་པ་དེ་ཡི་ཚེ་ན་ཐ་སྙད་གང་ཡིན་པ་དེ་སྒྲུབ་པ་ཡིན་ཏེ། ལྟོ་བ་ལྡིར་བ་དང་བུམ་པ་ཞེས་པའི་བརྡ་དོན་འབྲེལ་པར་རྟོགས་ཚེ་བུམ་པའི་ཐ་སྙད་གྲུབ་པ་བཞིན་ནོ། །
དེའང་རྟགས་འགོད་པ་དང་མཚན་ཉིད་དུ་སྒྲུབ་པ་གཉིས་ཀ་ལ་སྤྱིར་རྟགས་སུ་སྒྲུབ་པ་དང་། མཚན་ཉིད་དུ་སྒྲུབ་པ་དང་། བྱེ་བྲག་སྦྱོར་བ་འདིར་གཏོགས་ཀྱི་རྟགས་སུ་སྒྲུབ་པ་དང་། མཚན་ཉིད་དུ་སྒྲུབ་པ་སྟེ་གཉིས་གཉིས་བཞི་ཡིན་ལ། སྤྱི་བྱེ་གཉིས་ཀའང་སྦྱོར་བ་གསུམ་པར་མཐར་ཐུག་པར་འགྱུར་ཏེ། དང་པོ་སྒྲ་མི་རྟག་སྟེ་བྱས་པའི་ཕྱིར་ལྟ་བུ་རྩ་རྟགས། བྱས་པ་གཏན་ཚིགས་ཡིན་ཏེ་

༼༡༣༥༽
ཚུལ་གསུམ་ཚང་བའི་ཕྱིར་ལྟ་བུ་རྒྱུ་མཚན། ཚུལ་གསུམ་ཚང་བ་ལ་གཏན་ཚིགས་ཞེས་བརྗོད་དུ་རུང་སྟེ་གཏན་ཚིགས་ཀྱི་བརྡ་སྦྱར་བའི་ཕྱིར་ལྟ་བུ་བརྡ་དྲན། སེམས་ཅན་འདི་བ་ལང་ཡིན་ཏེ་ལྐོག་ཤལ་དང་ལྡན་པའི་ཕྱིར་ལྟ་བུ་རྩ་རྟགས། ལྐོག་ཤལ་བ་ལང་གི་མཚན་ཉིད་ཡིན་ཏེ་བ་ལང་གི་དངོས་འགལ་གཅོད་པའི་དོན་ལྡོག་གྲུབ་པ་ཡིན་པའི་ཕྱིར་ལྟ་བུ་རྒྱུ་མཚན། དངོས་གལ་གཅོད་པའི་དོན་ལྡོག་གྲུབ་པ་ལ་མཚན་ཉིད་ཅེས་བརྗོད་རུང་སྟེ་མཚན་ཉིད་ཀྱི་བརྡ་སྦྱར་བའི་ཕྱིར་ལྟ་བུ་བརྡ་དྲན་ཏེ་དེ་ཕན་ཆད་སྔ་མ་བསྐྱར་བ་ལས་མི་སྲིད་པས་བཞི་པ་ཕན་ཆད་ལ་དགོས་ནུས་གང་ཡང་མེད་དོ། །

དེ་ལ་ཁ་ཅིག་དུ་བ་རྟགས་སུ་སྒྲུབ་པའི་ཚུལ་གསུམ་དེ་ལ་ཚུལ་གསུམ་ཚང་བ་ཞིག་མེད་ན་ཚུལ་གསུམ་ཚང་བ་ཞེས་པ་དེ་དེ་སྒྲུབ་ཀྱི་རྟགས་སུ་མི་འགྱུར་ལ། ཡོད་ན་ཚུལ་གསུམ་གཉིས་པ་དེའང་རྟགས་སུ་སྒྲུབ་བྱེད་ཚུལ་གསུམ་གསུམ་པ་སོགས་ཁྱོད་ལའང་ཐུག་མེད་དུ་འགྱུར་རོ་ལོ་ཞེ་ན། སྐྱོན་མེད་དེ། ལ་མེ་ལྡན་དུ་སྒྲུབ་པ་ལ་དུ་བ་བཀོད་པ་ལྟ་བུའི་རྟགས་ཆོས་ཅན་ལ་གྲུབ། མཐུན་ཕྱོགས་ལ་ཡོད། མི་མཐུན་ཕྱོགས་ལ་མེད་པ་ཚུལ་གསུམ་ཚང་བ་ཡིན་པའི་ཕྱིར་ཞེས་པའི་རྟགས་དེ་དག་རང་ལྡོག་གི་ཆ་ལ་མི་སེམས་པར་དུ་བ་ཁོ་ནའི་ཆོས་སུ་དབྱེར་མེད་པ་ལ་བློས་ཚུལ་གསུམ་དུ་གཟུང་བ་ཡིན་གྱི། ཚུལ་གསུམ་དུ་བ་ལས་ཆོས་གཞན་པ་ཞིག་མེད་པའི་ཕྱིར། རིགས་པ་འདི་ཡིས་མཚན་ཉིད་ཐུག་མེད་དུ་ཐལ་

༼༡༣༦༽
བའི་སྐྱོན་ཡང་བསལ་བ་ཡིན་ནོ། །
གཉིས་པ་དགོས་པའི་མཚན་ཉིད་གཞག་པ་ནི། ལ་ལ་མཚན་ཉིད་ཀྱི་མཚན་ཉིད་མཚོན་བྱ་རྣམ་འཇོག་གི་རྒྱུ་མཚན་ཡིན་ཟེར་བ་དེ་ལྟར་ན། གཏན་ཚིགས་ཀྱི་མཚན་ཉིད་ཀྱང་བསྒྲུབ་བྱ་གོ་བྱེད་ཡིན་ཞེས་ཅིའི་ཕྱིར་མཚུངས། འཐད་པ་མིན་ཏེ། རྟགས་བསྒྲུབ་བྱ་གོ་བྱེད་ཡིན་ན་བྱས་པ་རྐྱང་པས་སྒྲ་མི་རྟག་པ་གོ་བར་ཐལ་ལ། བསྒྲུབ་བྱ་གོ་བྱེད་ལ་ཚུལ་གསུམ་དགོས་ཟེར་ན་མཚོན་བྱ་རྣམ་འཇོག་ལའང་ཚུལ་ཆོས་གསུམ་དགོས། ཡང་འགའ་ཞིག་སྤྱི་མཚན་ཉིད་ཡིན་པ། རང་གི་མཚོན་བྱ་ལས་གཞན་གྱི་མཚན་ཉིད་མ་ཡིན་པ། མཚན་གཞི་ལ་གྲུབ་པ་སྟེ་རྫས་ཡོད་ཆོས་གསུམ་ཚང་བ་མཚན་ཉིད་ཀྱི་མཚན་ཉིད་ཡིན་པར་འདོད་དོ། །
མཚན་ཉིད་གོ་བ་མཚོན་བྱ་ལ་ལྟོས་དགོས་པའི་སྐྱོན་ཡོད་པའི་ཕྱིར་འདི་ཡང་མི་འཐད་དོ། །
དེས་ན་རང་ལུགས་ནི་དངོས་འགལ་གཅོད་པའི་དོན་ལྡོག་གྲུབ་པ་ཡིན་ལ། དེའང་དངོས་འགལ་གཅོད་པ་ཞེས་པས་རིགས་མི་མཐུན་པ་རྣམ་པར་གཅོད་ལ། དོན་ལྡོག་ཞེས་པས་མཚོན་བྱ་དང་མཚན་གཞིའི་ལྡོག་པ་གཉིས་གཅོད་དེ། མཚོན་བྱ་ནི་དོན་མ་ཡིན་ལ། མཚན་གཞི་ནི་དོན་ཡིན་ཡང་གཞན་ལས་ལྡོག་པ་ཆ་མ་ཡིན་པའི་ཕྱིར་རོ། །

༼༡༣༧༽
གསུམ་པ་དེས་འགལ་བྱ་སྐྱོན་ཅན་གྱི་རབ་ཏུ་དབྱེ་བ་ལ་དགག་གཞག་སྤང་གསུམ་ལས། དང་པོ་ལ་གཉིས། ཕྱོགས་སྔའི་འདོད་པ་དང་། དེ་དགག་པའོ། །
དང་པོ་ནི། མཚན་ཉིད་དེ་ཡི་སྐྱོན་མདོར་བསྡུ་ན་བ་ལང་གི་མཚན་ཉིད་དུ་བ་ལང་ཉིད་བཀོད་པ་ལྟ་བུ་མཚན་ཉིད་རང་གི་ལྡོག་པ་རྫས་སུ་མ་གྲུབ་པ་དང་། རྟར་མཚོན་པ་ལ་ལྐོག་ཤལ་བཀོད་པ་ལྟ་བུ་མཚན་ཉིད་མཚོན་བྱ་ལས་དོན་ལྡོག་གཞན་དུ་འགྱུར་བ་དང་། རྟ་བ་ལང་དུ་མཚོན་པ་ལ་ལྐོག་ཤལ་བཀོད་པ་ལྟ་བུ་གང་མཚོན་པར་བྱ་བའི་གཞིར་ཇི་ལྟར་དགོད་བྱ་ལྟར་མི་གནས་པ་སྟེ་གསུམ་དུ་འདུ་བ་ཡིན་ཞེས་ཡུལ་དབུས་ཀྱི་བྱང་ཕྱོགས་གངས་ཅན་པ་རྣམས་འདོད་དོ། །
གཉིས་པ་དེ་དགག་པ་ནི། འདི་དག་སྦྱོར་བ་རྟགས་ཆོས་དོན་གསུམ་དུ་བཀོད་ནས་སྐྱོན་བརྩི་བ་ཡིན་ན་དོན་ལྡོག་གཞན་གྱུར་མེད་པར་འགྱུར་ཏེ། བ་ལང་མ་ཡིན་པའི་སེམས་ཅན་གཞན་མཚན་གཞིར་བཞག་པའི་ཚེ་རྟགས་དེ་མཚན་གཞི་ལ་མི་གནས་པར་འགྱུར་བའི་ཕྱིར་རོ། །
མ་བཀོད་

༼༡༣༨༽
པ་ལ་སྐྱོན་སྦྱོར་བ་ཡིན་ན་མཚན་གཞིར་མི་གནས་པ་དོན་མེད་པར་འགྱུར་ཏེ། མཚན་གཞི་ལ་གནས་མི་གནས་སྦྱོར་བར་བཀོད་པ་ལ་ལྟོས་པའི་ཕྱིར་རོ། །
གཞན་ཡང་འདི་དག་མཚན་ཉིད་ཀྱི་སྐྱོན་དུ་འཐད་ན་ནི་མཁས་པའི་གཙུག་རྒྱན་ཆོས་ཀྱི་གྲགས་པས་ཅིའི་ཕྱིར་མི་བཞེད། དེས་ན་ཆོས་ཀྱི་གྲགས་པས་རྣམ་གཞག་བདེ་བ་བོར་ནས་རང་ཉིད་ཀྱིས་བློས་བརྟགས་པ་འདི་འཁྲུལ་ལ། ཅུང་ཟད་མ་འཁྲུལ་དུ་ཟིན་ཀྱང་མཁས་པ་རྣམས་ལ་མ་གྲགས་པས་མི་བདེའོ། །

གཉིས་པ་རང་ལུགས་གཞག་པ་ནི། བ་ལང་གི་མཚན་ཉིད་དུ་ལྐོག་ཤལ་ཁྲ་བོ་བཀོད་པ་ལྟ་བུ་མ་ཁྱབ་པ་དང་། བ་ལང་གི་མཚན་ཉིད་དུ་མགོ་ལྡན་བཀོད་པ་ལྟ་བུ་ཁྱབ་ཆེས་པ་དང་། བ་ལང་གི་མཚན་ཉིད་དུ་བ་ལང་ཉིད་བཀོད་པའམ་རྟ་བ་ལང་དུ་མཚོན་པ་ལ་ལྐོག་ཤལ་བཀོད་པ་ལྟ་བུ་མི་སྲིད་པ་སྟེ་གསུམ་པོ་འདི་མཚན་ཉིད་ཀྱི་ནི་སྤྱི་སྐྱོན་ཡིན་ནོ། །
སྒྲའི་རྣམ་གཅོད་ཐམས་ཅད་མི་ལྡན་རྣམ་གཅོད་དང་། གཞན་ལྡན་རྣམ་གཅོད་དང་། མི་སྲིད་རྣམ་གཅོད་དང་གསུམ་དུ་འདུ་བས་གསུམ་པོ་རིམ་པ་ལྟར། མ་ཁྱབ། ཁྱབ་ཆེས། མི་སྲིད་གསུམ་གཅོད་པའི་ངག་ཡིན་ལ། དོན་གྱི་རྣམ་གཅོད་ཀུན་ཀྱང་གསུམ་པོ་འདི་ལས་གཞན་དུ་ཡོད་པ་མིན་པས་གྲངས་ངེས་གྲུབ་བོ། །

༼༡༣༩༽
གསུམ་པ་རྩོད་པ་སྤང་བ་ནི། མཚན་ཉིད་ཀྱི་སྐྱོན་འདི་དག་མཚན་གཞིར་བཀོད་པ་ལ་བརྩིས་ན་བ་ལང་གི་མཚན་ཉིད་དུ་ནོག་ལྐོག་ཤལ་ཁྲ་བོ་བཀོད་པ་འདི་མ་ཁྱབ་པར་མི་འགྱུར་ཏེ། དཀར་ཟལ་ལ་བཀོད་ན་སྐྱོན་མེད་དུ་འགྱུར་ཞིང་། ནག་སྒུར་ལ་བཀོད་ན་མི་སྲིད་པར་འགྱུར་བའི་ཕྱིར་དང་། གལ་ཏེ་མ་བཀོད་པ་ལ་བརྩིས་ན་མཚན་གཞིའི་སྐྱོན་ཐམས་ཅད་མི་འཐད་པར་འགྱུར་ཏེ། རྟ་བ་ལང་དུ་མཚོན་པ་ལ་ནོག་ལྐོག་ཤལ་བཀོད་ཀྱང་སྐྱོན་མེད་ཡིན་པའི་ཕྱིར་ཞེས་ཟེར་བ་དང་། ཡང་མཚན་གཞི་ལ་བརྩིས་ན་མཚན་ཉིད་མི་སྲིད་པ་ཡི་གཞིར་མཚོན་བྱ་ཁེགས་ན་ནོག་སོགས་འདུས་པ་བ་ལང་དུ་མཚོན་པ་ལ་ནོག་སོགས་འདུས་པ་བཀོད་པའི་ཚེ་མཚན་གཞི་དང་ལྡོག་པ་ཐ་དད་མེད་ནས་མི་སྲིད་པའི་ཕྱིར་ནོག་སོགས་འདུས་པ་ལ་བ་ལང་གི་ཐ་སྙད་ཀྱང་ཁེགས་པར་ཐལ་བ་དང་། མི་ཁེགས་ན་མཚོན་བྱ་ལ་མཚན་ཉིད་ཀྱིས་མ་ཁྱབ་པར་འགྱུར་རོ་ཞེས་ཟེར་བའི་རྩོད་པ་གཉིས་ཀྱིས་འདིར་མི་གནོད་དེ། རིམ་པ་ལྟར་སྐྱོན་ཐམས་ཅད་མཚན་གཞིར་བཀོད་པ་ལ་བརྩི་ཡང་ཁྱེད་ཀྱིས་བཀོད་པའི་སྐྱོན་མི་འཇུག་སྟེ། དཀར་ཟལ་མཚན་གཞིར་འཇོག་ལ། འོན་ཀྱང་དཀར་ཟལ་ལ་བ་ལང་ཁྲ་བོའི་ཐ་སྙད་དུ་མཚོན་ན་བདེན་ཡང་། བ་ལང་ཙམ་དུ་མཚོན་པའི་ཚེ་ནོག་ལྐོག་ཤལ་ཁྲ་བོས་མ་ཁྱབ་པའི་ཕྱིར་དང་། ནོག་སོགས་འདུས་པ་རང་གི་ཐ་སྙད་མི་སྲིད་པར་མ་གྲུབ་ལ། དེ་ལ་ནོག་སོགས་འདུས་པ་གཞན་གྱི་

༼༡༤༠༽
ཐ་སྙད་མི་སྲིད་པར་ཐལ་བ་འདོད་པ་ཡིན་པའི་ཕྱིར་རོ། །
གཉིས་པ་མཚོན་བྱ་ལའང་དགག་གཞག་སྤང་གསུམ་ལས། དང་པོ་ནི། ཁ་ཅིག་ན་རེ། ཐ་སྙད་སྒྲུབ་པ་རང་བཞིན་གྱི་རྟགས་ཡིན་པའི་ཕྱིར་མཚན་ཉིད་དང་མཚོན་བྱ་དོན་དུ་རྫས་གཅིག་ཡིན་ནོ་ཞེས་ཟེར་ལ། བ་ལང་གི་ཐ་སྙད་དེ་ནོག་ལྐོག་ཤལ་གྱིས་མཚོན་པར་བྱ་བའི་མཚན་གཞིར་འདོད་དེ། མཚོན་བྱ་དོན་ལ་ཡོད་པར་ཞེན་པའོ། །
མཚན་མཚོན་དོན་ལ་རྫས་གཅིག་པ་དེ་ལྟ་ན་རྫས་གཅིག་ལ་སྣང་མི་སྣང་གི་ཆ་གཉིས་མེད་པས་མཚོན་བྱ་མིང་གིས་ཁྱད་པར་དུ་བྱས་པ་དེའང་མཐོང་བའི་ཕྱིར་མཚན་ཉིད་མཐོང་བ་ཡི་དབང་ཤེས་དེ་སྒྲ་དོན་འདྲེས་འཛིན་གྱི་རྟོག་བཅས་ཉིད་དུ་འགྱུར་ཞིང་། མཚོན་བྱ་སྒྲུབ་པའང་བྱས་པས་མི་རྟག་པ་སྒྲུབ་པ་ལྟར་དོན་བསྒྲུབ་པར་འགྱུར་ལ། མཚོན་བྱ་རྫས་ཡོད་དག་ཏུའང་འགྱུར་རོ། །
ཡང་འགའ་ཞིག་ཐ་སྙད་ཀྱི་མཚན་ཉིད་བློ་མ་འཁྲུལ་བས་ཞེན་རུང་ཡིན་ལ། དེ་མཚོན་བྱའི་མཚན་གཞི་ཡིན་ནོ་ཟེར་བའང་མི་འཐད་དེ། དང་པོ་མཚན་ཉིད་རྒྱུ་མཚན་དུ་བྱས་ནས་བརྡ་བརྟགས་པ་མཚོན་བྱ་ཡིན་ཞིང་། ཕྱིས་དེ་ལ་འཇུག་པ་ཐ་སྙད་ཡིན་ཞེས་ཚད་ལྡན་གྱི་གཞུང་ལས་གསུངས་པའི་ཕྱིར་རོ། །

༼༡༤༡༽
གཉིས་པ་རང་ལུགས་གཞག་པ་ནི། རྒྱུ་མཚན་ཅན་གྱི་སྒྲ་དོན་འདྲེས་པའི་ཤེས་པ་གྲུབ་པ་ནི་མཚོན་བྱའི་མཚན་ཉིད་ཡིན་ལ། དེ་ཡི་མཚན་གཞི་ནི་རྒྱུ་མཚན་དོན་ལྡོག་ཉིད་ལ་དེ་གོ་བྱེད་དུ་མིང་གིས་བརྡ་སྦྱར་བའོ། །

དེ་ལ་བརྡ་དང་པོར་སྦྱར་བ་བརྡའི་དུས་དང་། ཕྱིས་དེ་ལྟར་རྟོགས་ནས་ལུས་ཀྱིས་བླང་དོར་དང་། ངག་གིས་ཡིན་མིན་བརྗོད་པ། ཡིད་ཀྱིས་ཡོད་མེད་དཔྱོད་པ་སོགས་སྒོ་གསུམ་ནི་འཇུག་པ་ན་དེ་ཡིས་འཇིག་རྟེན་གྱི་ཐ་སྙད་གྲུབ་པ་ཡིན་ནོ། །
དེའང་སྒྲ་རང་མཚན་ནི་མིན་ཅིང་རིགས་ཀྱི་སྒྲ་མཚན་ཉིད་པའོ། །
མཚོན་བྱ་དེ་ནི་ཤིང་ཞེས་པ་ལྟ་བུ་རིགས་མཐུན་དུ་མའི་སྤྱིའི་མིང་གི་སྒྲ་ཡིན་ལ། དེའང་དོན་མཚན་ཉིད་ལ་ལྟོས་པའི་རྒྱུ་མཚན་ཅན་གྱི་མིང་ཡིན་པས་བཏགས་ཡོད་ཉིད་ཡིན་ལ། དངོས་པོ་ལ་མ་གྲུབ་པའི་ཕྱིར་ན་སྒྲོ་བཏགས་ཀྱང་ཡིན་ནོ། །
གསུམ་པ་རྩོད་པ་སྤང་བ་ནི། ཁ་ཅིག་མཚན་ཉིད་དང་མཚོན་བྱ་གཉིས་རྫས་གཅིག་མ་ཡིན་ན་མཚན་ཉིད་དེ་མཚོན་བྱར་སྒྲུབ་པའི་རང་བཞིན་གྱིས་རྟགས་སུ་མི་འཐད་ཅེས་ཟེར་ལོ། །
སྐྱོན་མེད་དེ། གཞན་སེལ་གྱིས་མཚོན་བྱ་སྒྲ་དང་དེ་ཡི་དོན་མཚན་ཉིད་ལ་གཅིག་ཉིད་དུ་འཁྲུལ་པས་རང་བཞིན་གྱི་རྟགས་ཀྱི་ཐ་སྙད་སྦྱོར་བ་ནི་འཇིག་རྟེན་གྱི་དོན་ལ་མི་

༼༡༤༢༽
བསླུ་བའི་ཕྱིར་འཇིག་རྟེན་ལ་མཚན་ཉིད་ཀྱིས་མཚོན་བྱ་སྒྲུབ་པ་སོགས་གྲགས་པའི་རྗེས་དཔག་དང་ག་ལ་འགལ་ཏེ། མི་འགལ་ལོ། །
གསུམ་པ་མཚན་གཞི་ནི། མཚན་ཉིད་ཀྱི་རྟེན་བྱེད་པ་མཚན་གཞིའི་མཚན་ཉིད་ཡིན་ཞིང་། དེ་ལ་དབྱེ་ན་མཚན་གཞི་མཚན་ཉིད་པ་བ་ལང་གི་དཀར་ཟལ་ལྟ་བུ་དང་། བཏགས་པ་བ་སྐྱོན་ཡོན་བརྩི་བའི་གཞིར་གྱུར་པ་བ་ལང་གི་མཚན་གཞིར་རྟ་ལྟ་བུ་སྟེ་གཉིས་ཡོད་དོ། །
གསུམ་པ་ཆོས་གསུམ་སོ་སོའི་རྣམ་གཞག་ལ་གསུམ། རང་ལྡོག་ངོས་གཟུང་བ། ཇི་ལྟར་འབྲེལ་བའི་ཚུལ། མཚན་ཉིད་དང་འབྲེལ་ནས་སོ་སོར་མཚོན་པའི་རྣམ་གཞག་གོ །དང་པོ་ལ་གཞན་ལུགས་དགག་པ་དང་། རང་གི་འདོད་པ་དགོད་པ་གཉིས་ལས། དང་པོ་ནི། ཆོས་གསུམ་སོ་སོའི་སྣང་སེལ་མ་ཕྱེ་བའི་བོད་འགའ་ཞིག་ན་རེ། མཚན་མཚོན་གཞིའི་ཆོས་གསུམ་སོ་སོའི་རང་ལྡོག་ནི་རང་གི་རྣམ་པ་རང་དབང་དུ་འཆར་རུང་གི་སྒྲུབ་པ་ཁོ་ན་ཡིན་ཞེས་ཟེར་ཏེ། 

༼༡༤༣༽
དེ་ལྟ་ཡིན་ན་ཆོས་གསུམ་པོ་རང་གི་རྣམ་པ་རང་དབང་ལྟོས་མེད་དུ་འཆར་བའི་རྟོག་མེད་ཀྱི་ཤེས་པའི་ཡུལ་དུ་ཐལ་བར་འགྱུར་ལ། འདོད་ན་སྒྲ་རྟོག་ཐམས་ཅད་གཞན་སེལ་དུ་གསུང་པ་དང་འགལ་ལོ། །
གཉིས་པ་རང་གི་འདོད་པ་དགོད་པ་ནི། དེས་ན་བ་ལང་སོགས་ཀྱི་རང་མཚན་སྣང་བའི་ལྡོག་པ་ནི་རྟོག་མེད་ཀྱི་ཡུལ་ཡིན་པས་མཚན་མཚོན་གྱི་ཐ་སྙད་མི་འཐད་པའི་ཕྱིར་ཆོས་གསུམ་པོ་ཉིད་གང་ཡང་མིན་ལ། རིགས་མི་མཐུན་གཞན་སེལ་བའི་བློ་ངོར་ཆོས་གསུམ་གྱི་ནི་རང་ལྡོག་སོ་སོར་འཆར་ཞིང་དངོས་པོའི་ཆ་སྒྲུབ་ན་མ་ཡིན་དགག་དང་། དངོས་མེད་ཀྱི་ཆ་སྒྲུབ་ན་མེད་དགག་གཉིས་ཀ་ཡོད་དོ། །
གཉིས་པ་ལ་གཉིས་ཀྱི། དང་པོ་ཇི་ལྟར་འབྲེལ་བའི་ཚུལ་དངོས་ནི། མཚན་མཚོན་གཉིས་རྟོག་ངོར་རང་བཞིན་གཅིག་ཏུ་འབྲེལ་པ་ཡིན་ལ། དེ་གཉིས་དང་མཚན་གཞི་བདག་གཅིག་འབྲེལ་ཡང་སྲིད་ཀྱང་ཕལ་ཆེར་གནས་སྐབས་ཙམ་དུ་འབྲེལ་པ་ཡིན་ཏེ། མཚན་གཞི་རེ་རེ་མེད་སོང་ཡང་སྤྱིར་མཚན་ཉིད་ཙམ་ཡོད་རུང་བས་སོ། །

༼༡༤༤༽
གཉིས་པ་འབྲེལ་པ་ངེས་བྱེད་ཀྱི་ཚད་མ་ནི། མཚན་ཉིད་ཀྱི་དོན་སྤྱི་དང་མཚོན་བྱི་སྒྲ་སྤྱི་གཉིས་གཅིག་ཏུ་བརྡ་ཆད་བྱས་སྟོབས་ཀྱིས་རྟོག་པ་འཁྲུལ་པས་གཅིག་ཏུ་འཛིན་པ་ཉིད་ཤེས་པས་ཉམས་སུ་མྱོང་བས་སམ་རང་རིག་གིས་མཚན་མཚོན་གྱི་འབྲེལ་པ་འགྲུབ་ཅིང་། དཀར་ཟལ་ལྟ་བུ་མཚན་གཞི་དང་ནི་དེ་ལ་བ་ལང་ངོ་ཞེས་པའི་མཚོན་བྱ་ཡི་འབྲེལ་པ་ནི་མཚན་མཚོན་ལ་མཁས་པས་མཚན་ཉིད་མཐོང་བས་བརྡ་དྲན་ནས་འགྲུབ་ལ། བ་ལང་གི་མིང་ཤེས་ཀྱང་མཚོན་བྱ་དང་མཚན་གཞི་སོ་སོར་མི་ཤེས་པའི་རྨོངས་པ་ལ་ནི་ནོག་ལྐོག་ཤལ་ཅན་འདི་ལ་བ་ལང་ཞེས་འདོགས་སོ་ཞེས་བརྡ་དྲན་པར་བྱེད་པའི་ཐ་སྙད་སྒྲུབ་ཀྱི། རྗེས་དཔག་གི་རྟགས་འགོད་དགོས་སོ། །

གསུམ་པ་མཚན་ཉིད་དང་འབྲེལ་ནས་སོ་སོར་མཚོན་པའི་རྣམ་གཞག་ལ་གཉིས་ཏེ། ཇི་ལྟར་མཚོན་པའི་ཚུལ་དང་། ཕན་ཚུན་ངེས་པའི་རྣམ་གཞག་གོ །དང་པོ་ལ་གཉིས། སྦྱོར་བའི་དབྱེ་བ་དང་། དེ་ལ་རྩོད་པ་སྤང་བའོ། །

༼༡༤༥༽
དང་པོ་ནི། ནོག་ལྐོག་ཤལ་ཆོས་ཅན། སྤྱིར་མཚན་ཉིད་ཡིན་ཏེ། དངོས་གལ་གཅོད་པའི་དོན་ལྡོག་གྲུབ་པ་ཡིན་པའི་ཕྱིར་ཞེས་དང་། དེ་ཆོས་ཅན། བྱེ་བྲག་བ་ལང་གི་མཚན་ཉིད་ཡིན་ཏེ། བ་ལང་གི་དངོས་འགལ་གཅོད་པའི་དོན་ལྡོག་གྲུབ་པ་ཡིན་པའི་ཕྱིར་ཞེས་པ་ལྟ་བུ་དང་། དེ་བཞིན་དུ་མཚོན་བྱ་རང་གི་མཚན་ཉིད་དང་སྦྱར་བ་ལ་གཉིས་དང་། མཚན་གཞི་རང་གི་མཚན་ཉིད་དང་སྦྱར་བ་ལ་གཉིས་ཏེ། མདོར་ན་གསུམ་པོ་དེ་ལ་སྤྱི་དང་ནི་བྱེ་བྲག་སྦྱོར་བ་འདིར་གཏོགས་གཉིས་གཉིས་ཏེ། རང་ལྡོག་ཡིན་པར་མཚོན་པ་དྲུག་ཡོད་པ་ནི་ཡང་དག་ཡིན་ལ། གཞན་ལྡོག་མིན་པར་མཚོན་ཚུལ་ལ་ལྐོག་ཤལ་དང་བ་ལང་གི་དོན་ལྡོག་རྒྱུ་མཚན་དུ་བྱས་ནས་སྦྱར་བའི་བརྡ་ཆོས་ཅན། སྤྱིར་མཚན་གཞི་མ་ཡིན་ཏེ། མཚན་ཉིད་ཀྱི་རྟེན་བྱེད་པ་མ་ཡིན་པའི་ཕྱིར་དང་། ལྐོག་ཤལ་དང་དཀར་ཟལ་ཆོས་ཅན། སྤྱིར་མཚོན་བྱ་མ་ཡིན་ཏེ། དོན་ལྡོག་རྒྱུ་མཚན་དུ་བྱས་ནས་སྦྱར་བའི་བརྡ་མ་ཡིན་པའི་ཕྱིར་དང་། དཀར་ཟལ་དང་བ་ལང་གི་དོན་ལྡོག་རྒྱུ་མཚན་དུ་བྱས་ནས་སྦྱར་བའི་བརྡ་ཆོས་ཅན། སྤྱིར་མཚན་ཉིད་མ་ཡིན་ཏེ། དངོས་འགལ་གཅོད་པའི་དོན་ལྡོག་གྲུབ་པ་མ་ཡིན་པའི་ཕྱིར་ལྟ་བུ་སྤྱིར་གསུམ་དང་། དེ་བཞིན་དུ་བྱེ་བྲག་སྦྱོར་བ་འདིར་གཏོགས་ལའང་གསུམ་སྟེ་དྲུག་ཡོད་པ་ལས་བཞི་ཡང་དག་ཡིན་ཞིང་། དཀར་ཟལ་སྤྱིར་མཚན་ཉིད་མ་ཡིན་པར་མཚོན་པ་དང་། བ་ལང་གི་མཚོན་བྱ་དང་

༼༡༤༦༽
ནོག་ལྐོག་ཤལ་གཉིས་སྤྱིར་མཚན་གཞི་མ་ཡིན་པར་མཚོན་ཚུལ་གྱི་ཆ་གཉིས་ལ་སྲོག་ཆགས་འདིའི་ཁ་དོག་ལ་ཁྲ་བོའི་ཐ་སྙད་བྱར་རུང་སྟེ། དཀར་ཟལ་དུ་སྣང་བའི་ཕྱིར་ཞེས་འགོད་རུང་བ་དང་། གནས་སྐབས་ཀྱི་མཚན་གཞིར་མི་རུང་བའི་ཆོས་མི་སྲིད་པའི་ཕྱིར་མཚན་གཞི་ཡིན་པར་བཀོད་ཀྱང་སྐྱོན་མེད་པའི་སྐབས་ཀྱང་སྲིད་པས་དེ་གཉིས་ཡང་དག་མིན་ནོ། །
གཉིས་པ་དེ་ལ་རྩོད་པ་སྤང་བ་ལ་གསུམ་སྟེ། རང་ལྡོག་ཡིན་པར་མཚོན་ཚུལ་ལ་རྩོད་པ་སྤང་བ། གཞན་ལྡོག་མིན་པར་མཚོན་ཚུལ་ལ་རྩོད་པ་སྤང་བ། འགལ་མཚུངས་ཀྱི་སྦྱོར་བ་དཔེར་བརྗོད་པའོ། །
དང་པོ་ནི། ནོག་ལྐོག་ཤལ་མཚན་གཞིར་བཞག་ནས་སྦྱོར་བ་འདིར་གཏོགས་ཀྱི་མཚན་ཉིད་དུ་མཚོན་པ་ལ་དངོས་འགལ་གཅོད་པའི་དོན་ལྡོག་གྲུབ་པ་བཀོད་པ་དེ་མཚན་གཞི་དཀར་ཟལ་དང་མཚོན་བྱ་བ་ལང་གི་ཐ་སྙད་གཉིས་ལ་ཁེགས་ན་ནི་སྐབས་ཀྱི་མཚན་གཞིར་གྱུར་པའི་ལྐོག་ཤལ་ལ་ཡང་ཁེགས་པར་འགྱུར་ལ། དེ་ལྟ་ན་མཚན་གཞི་ནི་ཡོད་ལ་མཚན་ཉིད་མེད་པས་མཚན་གཞི་ལ་མཚན་ཉིད་ཀྱིས་མ་ཁྱབ་པའི་སྐྱོན་དང་། མཚན་ཉིད་དེ་དེ་གཉིས་ལ་མ་ཁེགས་ན་ནི་ལྐོག་ཤལ་ཁོ་ནའི་མཚན་ཉིད་མིན་པ་

༼༡༤༧༽
གཞི་མཚོན་གཉིས་ལའང་ཁྱབ་ཆེས་པའི་སྐྱོན་ཡོད་དོ་ཟེར་ན། ཆོས་གསུམ་ག་དོན་ལྡོག་གཅིག་ཡིན་པས་ན་མཚན་ཉིད་དེས་གཞི་མཚོན་གཉིས་ཀྱི་དོན་ལྡོག་ལ་ཁྱབ་པས་ན་མ་ཁྱབ་པའི་སྐྱོན་མེད་ལ། དེ་གསུམ་རང་ལྡོག་ཐ་དད་པས་རང་ལྡོག་ལ་མ་ཁྱབ་པས་ན་ཁྱབ་ཆེས་པའི་ཉེས་པའང་མེད་དེ། ཆོས་གསུམ་ཀ་དོན་ལྡོག་གཅིག་ཏུ་འཆར་ཞིང་རང་ལྡོག་ཐ་དད་པའི་ཕྱིར། གཉིས་པ་གཞན་ལྡོག་མིན་པར་མཚོན་ཚུལ་ལ་རྩོད་པ་སྤང་བ་ནི། ཁ་ཅིག་མཚོན་བྱ་མ་ཡིན་པ་དཀར་ཟལ་གྱི་ཐ་སྙད་མཚོན་བྱ་ཡིན་ན་དེས་མཚོན་བྱའི་མཚན་ཉིད་རྒྱུ་མཚན་གྱི་སྒྲ་ཤེས་བཀག་པས་མཚོན་དངོས་འགལ་ལ། མ་ཡིན་ན་མཚོན་བྱ་མ་ཡིན་པའི་ཐ་སྙད་དེ་རྣམ་འཇོག་གི་རྒྱུ་དངོས་ལ་མི་ལྟོས་པར་འགྱུར་རོ་ཟེར་བ་དང་། ནོག་ལྐོག་ཤལ་ལ་སྤྱིར་རྒྱུ་མཚན་ཅན་གྱི་སྒྲ་བློ་གྲུབ་པ་ཁེགས་ན་མཚན་ཉིད་ཀྱི་ཐ་སྙད་རྒྱུན་ཆད་པར་འགྱུར་ལ། མི་ཁེགས་ན་མཚོན་བྱའི་མཚན་ཉིད་ཁྱབ་ཆེས་པར་འགྱུར་རོ་ཟེར་བ་དང་། མཚན་གཞི་དངོས་པོ་དང་མཚོན་བྱ་སྒྲོ་བཏགས་དངོས་མེད་ཡིན་ན་ཕན་ཚུན་དངོས་སུ་འགལ་བ་གཉིས་གཞི་མཚོན་དུ་ཐལ་ལོ་ཟེར་བའི་རྩོད་པ་གསུམ་གྱིས་འདིར་གནོད་པ་མེད་དེ། རྒྱུ་མཚན་རིམ་བཞིན་དང་པོའི་སྐྱོན་མེད་དེ། མཚོན་བྱ་མ་ཡིན་པའི་ཐ་སྙད་མཚོན་

༼༡༤༨༽
བྱའི་མཚན་གཞི་ཡིན་ལ་རང་ལྡོག་མ་ཡིན་པའི་ཕྱིར་དང་། གཉིས་པའི་སྐྱོན་མེད་དེ། ནོག་སོགས་འདུས་པའི་མིང་ལ་རྒྱུ་མཚན་ཅན་གྱི་སྒྲ་བློ་གྲུབ་པ་མི་ཁེགས་ལ། རང་ལྡོག་ལ་ཁེགས་པས་ཁྱབ་ཅེས་པའང་མིན་པའི་ཕྱིར་དང་། གསུམ་པ་འདོད་པ་ཡིན་ཏེ་དོན་དང་སྒྲ་གཉིས་རྟོག་པ་འཁྲུལ་པས་གཅིག་ཏུ་གཟུང་བ་མ་གཏོགས་དོན་ལ་རྫས་གཅིག་ཏུ་མེད་པའི་ཕྱིར་རོ། །
གསུམ་པ་འགལ་མཚུངས་ཀྱི་སྦྱོར་བ་དཔེར་བརྗོད་པ་ནི། དེས་ན་ཚིག་གི་སྦྱོར་ཚུལ་གྱི་སྐབས་ལ་ལར་མི་འགལ་ཡང་འགལ་བ་ལྟར་མངོན་པ། དཔེར་ན་སྒྲ་རྟག་པ་བསྒྲུབ་པ་ལ་བྱས་པ་བཀོད་པ་ན། བྱས་པ་དེ་ཆོས་ཅན། གཏན་ཚིགས་ལྟར་སྣང་བ་ཡིན་ཏེ། ཚུལ་གསུམ་མ་ཚང་བའི་ཕྱིར་ཞེས་བཀག་ནས། ཚུལ་གསུམ་མ་ཚང་བ་དེ་ཆོས་ཅན། རྟགས་ཡང་དག་ཡིན་ཏེ། ཚུལ་གསུམ་ཚང་བའི་ཕྱིར་ཞེས་བཀོད་པ་ལྟ་བུ་དང་། ལ་ལ་གཞི་ཆོས་གཉིས་མི་མཚུངས་ཀྱང་མཚུངས་པར་མངོན་པ། དཔེར་ན་ཤེས་བྱའི་ལྡོག་པ་ཆོས་ཅན། ཤེས་བྱ་ཡིན་ཏེ། བློའི་ཡུལ་དུ་བྱར་རུང་བ་ཡིན་པའི་ཕྱིར་ཞེས་པ་ལྟ་བུའི་སྦྱོར་བ་འགོད་པ་སྲིད་དོ། །
གཉིས་པ་ཕན་ཚུན་ངེས་པའི་རྣམ་གཞག་ནི། བོད་ཕལ་ཆེར་མཚན་

༼༡༤༩༽
མཚོན་དོན་ལ་རྫས་ངོ་བོ་གཅིག་ཏུ་འདོད་པ་དང་། ཉན་ཐོས་སྡེ་པ་ཁ་ཅིག་བུམ་པ་འདུས་བྱས་སུ་མཚོན་པའི་མཚན་ཉིད་སྐྱེ་གནས་རྒ་འཇིག་བཞི་བུམ་པ་ལས་རྫས་ཐ་དད་ཡིན་ནོ་ཟེར་བ་དང་། ཁ་ཅིག་མཚན་ཉིད་གཅིག་གིས་མཚོན་བྱ་དུ་མ་མཚོན་པ་དང་། མཚོན་བྱ་གཅིག་མཚན་ཉིད་དུ་མས་མཚོན་པས་གྲངས་མི་མཉམ་མོ་ཞེས་འདོད་པ་རྣམས་ནི་འཁྲུལ་པ་ཡིན་ཏེ། མཚན་ཉིད་རྫས་ཡོད་དང་མཚོན་བྱ་བཏགས་ཡོད་ཉིད་དུ་ངེས་པའི་ཕྱིར་དང་། མཚན་ཉིད་དེས་མཚོན་བྱ་དེ་ངོ་བོ་དབྱེར་མེད་དུ་ནི་མཚོན་མི་ནུས་པར་ཁས་བླངས་ལ། ཐ་དད་ལྡན་པར་མཚོན་ན་བུམ་པ་མི་རྟག་པ་དང་ལྡན་པར་འགྱུར་གྱི། མི་རྟག་པ་ཡིན་པར་མི་འགྱུར་བའི་སྐྱོན་དང་། མཚན་ཉིད་གཅིག་ལ་མཚོན་བྱ་དུ་མ་དང་མཚོན་བྱ་གཅིག་ལ་མཚན་ཉིད་དུ་མ་མི་སྲིད་པས་མཚན་མཚོན་གཉིས་གྲངས་མཉམ་ཞིང་རྟོག་ངོར་ངོ་བོ་གཅིག་ཏུ་འཆར་བའི་ཕྱིར་རོ། །
ལུགས་འདི་ལ་མིང་དོན་ཕན་ཚུན་བཟློག་ནས་ཞེ་འདོད་ཀྱི་རྣམ་པར་བཞག་པས་མི་གནོད་དེ། དཔེར་ན་རྒོལ་བས་རྗེས་དཔག་མཚན་གཞིར་བཞག་སྟེ། མི་བསླུ་བས་ཚད་མའི་ཐ་སྙད་དུ་སྒྲུབ་པ་ལ་ཕྱིར་རྒོལ་གྱིས་མི་བསླུ་བའི་མིང་དེ་དངོས་པོར་འཛིན་པ་ལ་བཏགས་ནས་རྗེས་དཔག་ཆོས་ཅན། ཚད་མ་མ་ཡིན་ཏེ། དངོས་པོར་མི་འཛིན་པའི་ཕྱིར། ཞེས་རྒོལ་ཡང་དངོས་པོར་འཛིན་པ་ལ་ཚད་མའི་བརྡ་བྱེད་ན་རྗེས་དཔག་ལ་ངེད་ཀྱང་མི་འདོད་ལ། མི་བསླུ་བ་ལ་ཚད་མའི་བརྡ་བྱེད་ན་ཁྱེད་ཀྱིས་དགག་མི་ནུས་པའི་ཕྱིར་དང་། ཡང་བུམ་པ་

༼༡༥༠༽
ཀུན་རྫོབ་ཡིན་ཏེ། དཔྱད་མི་བཟོད་པའི་ཕྱིར་ཞེས་སྒྲུབ་པ་ལ། ཕྱིར་རྒོལ་གྱིས་བུམ་པ་དོན་དམ་ཡིན་ཏེ། དོན་བྱེད་ནུས་པའི་ཕྱིར་ཞེས་རྒོལ་ཡང་དབུ་མ་པས་སྤྲོས་བྲལ་ལ་དོན་དམ་གྱི་བརྡ་བྱེད་པ་དེ་བུམ་པ་ལ་མི་སྲིད་ལ། རྟོག་གེ་པས་དོན་བྱེད་ནུས་པ་ལ་དོན་དམ་གྱི་བརྡ་བྱས་པ་དེ་རང་གི་ཡང་འདོད་པའི་ཕྱིར་རོ། །
གཉིས་པ་བྱེ་བྲག་ཏུ་མཚན་མའི་མཚན་ཉིད་ངེས་པར་བྱ་བ་ལ་གཉིས་ཏེ། མཚན་ཉིད་ངོས་གཟུང་བ་དང་། དེས་སྒྲོ་འདོགས་གཅོད་པའི་ཚུལ་ལོ། །
དང་པོ་ལའང་དགག་གཞག་སྤང་གསུམ་ལས། དང་པོ་ནི། སློབ་དཔོན་གྱི་གཞུང་རྣམས་ལས་ཚད་མའི་མཚན་ཉིད་མི་བསླུ་བ་དང་མ་ཤེས་དོན་གསལ་གཉིས་གསུངས་པ་ལ། སློབ་དཔོན་ལྷ་དབང་བློས་གང་ཡང་རུང་བས་མཚོན་ནུས་པས་མཚན་ཉིད་རྣམ་གྲངས་པ་གཉིས་སུ་འདོད་པའམ། རྒྱན་མཛད་པས་དོན་དམ་པའི་ཚད་མ་དང་ཐ་སྙད་པའི་ཚད་མ་གཉིས་ལས་སྔ་མ་ནི་མ་ཤེས་དོན་གསལ་ཡིན་གྱི། མི་བསླུ་བ་མ་ཡིན་ཏེ། གཅད་པའི་དོན་ཐོབ་པ་མེད་པའི་ཕྱིར་རོ། །

ཕྱི་མ་ནི་

༼༡༥༡༽
གཉིས་ཀ་ཡིན་ཏེ་གཅད་པའི་དོན་ཐོབ་པ་ཡོད་པའི་ཕྱིར་རོ་ཞེས་སོ་སོ་ཕྱེ་སྟེ་སྨྲ་བར་བྱེད་དོ། །
དེ་ལ་ལུགས་དང་པོ་ལ་མཚན་ཉིད་སོ་སོ་ཡིན་པ་གཉིས་ཀྱིས་འཇོག་ན་ནི་རྣམ་འཇོག་གི་རྒྱུ་ཐ་དད་པས་མཚོན་བྱ་དེ་ཡང་གཉིས་སུ་འགྱུར་བས་མི་འཐད་ལ། ལུགས་གཉིས་པ་ལྟར་དོན་དམ་པ་དང་ཐ་སྙད་པའི་ཚད་མའི་མཚན་ཉིད་དང་མཚོན་བྱ་སོ་སོ་བ་གཉིས་སུ་འདོད་ན་ཡང་ཚད་མ་སྤྱིའི་མཚན་ཉིད་འདིའོ་ཞེས་གཅིག་པ་ཞིག་དེ་གཉིས་རེ་རེ་ལ་མི་སྲིད་པར་འགྱུར་བས་མི་འཐད་དོ། །
སློབ་དཔོན་ཆོས་མཆོག་ན་རེ། ཚད་མའི་མཚན་ཉིད་ནི་མི་བསླུ་བ་ཁྱད་པར་གསུམ་ལྡན་ཡིན་ཏེ། དེའང་ངོ་བོའི་ཁྱད་པར་དོན་ཐོབ་ཀྱི་ནུས་པས་དངོས་པོར་འཛིན་པ་ཚད་མའི་མཚན་ཉིད་ཡིན་པ་གཅོད་ལ། ཡུལ་གྱི་ཁྱད་པར་ཡོངས་སུ་དཔྱད་པའི་འཇུག་ཡུལ་ཐོབ་པས་མི་སྲིད་པ་གཅོད། བྱེད་པའི་ཁྱད་པར་དོན་ཡོངས་སུ་གཅོད་བྱེད་ལ་གནས་པའི་ནུས་པས་ཁྱབ་ཆེས་པ་གཅོད། མཚན་ཉིད་འདི་ལ་མ་ཁྱབ་པ་གཅོད་པ་ཁ་བསྐང་དགོས་ཞེས་དང་། བདེན་པའི་དོན་རྟོགས་ནི་ཚད་མའི་བྱེད་པ་ཡིན་གྱི། མཚན་ཉིད་མ་ཡིན་ཞེས་གསུངས་པ་ལ། མ་ཁྱབ་གཅོད་ཚུལ་ཁ་བསྐང་བ་མཚན་ཉིད་ཀྱི་སྐབས་འདིར་མི་འཐད་དེ། མ་ཁྱབ་པ་མ་ཆོད་པས་མཚན་ཉིད་སྐྱོན་ཅན་དུ་འགྱུར་ཞིང་། ཚིག་རང་ལ་མེད་ན་ཁ་བསྐངས་པས་མི་ཕན་པའི་ཕྱིར་དང་། བདེན་པའི་དོན་རྟོགས་ནི་མ་ཤེས་དོན་གསལ་ལ་འདོད་པར་སྣང་ལ། དེ་དང་མི་བསླུ་བའི་ཤེས་པ་གཉིས་སུ་འབྱེད་པའང་གཞུང་གི་དགོངས་པ་མིན་

༼༡༥༢༽
ཏེ། འཆད་པར་འགྱུར་རོ། །
བྲམ་ཟེའི་རྗེས་སུ་འབྲང་བ་ཁ་ཅིག་བདེན་པའི་དོན་རྟོགས་ཆོས་གསུམ་ལྡན་དུ་འདོད་དེ། དེའང་ངོ་བོའི་ཁྱད་པར་བཟློག་ཕྱོགས་ཀྱི་སྒྲོ་འདོགས་སེལ་བ། ཡུལ་གྱི་ཁྱད་པར་སྔར་རྟོགས་པའི་དོན་ཡིན་པ། འཛིན་སྟངས་ཀྱི་ཁྱད་པར་དོན་ལ་མི་འཁྲུལ་བའོ་ཞེས་ཟེར་ཡང་། འཛིན་སྟངས་དོན་ལ་མི་འཁྲུལ་ན་རྟོགས་ཟིན་ལ་འཇུག་པ་མི་སྲིད་པས་དེ་ཉིད་ཀྱིས་ཆོག་གི ཡུལ་གྱི་ཁྱད་པར་སྔར་མ་རྟོགས་པའི་དོན་ཡིན་པ་ཞེས་པ་དེ་མི་དགོས་པའི་སྐྱོན་དང་། ངོ་བོའི་ཁྱད་པར་སྒྲོ་འདོགས་གཅོད་པས་མངོན་སུམ་ལ་མ་ཁྱབ་སྟེ་སྣང་ཙམ། དོན་བདེན་པ་རྟོགས་པའི་དོན་དོན་ཇི་ལྟ་བ་བཞིན་དུ་རྟོགས་པ་ལ་བྱེད་ན་མངོན་སུམ་རྟོག་བྲལ་ཡིན་པ་དང་། རྗེས་དཔག་དོན་རང་མཚན་ལ་དངོས་སུ་མི་འཇུག་པའི་ཕྱིར། མངོན་རྗེས་གཉིས་ཀ་ལ་མི་སྲིད་པ་སྟེ་སྐྱོན་གསུམ་པོ་དེ་བདེན་པའི་དོན་རྟོགས་ཆོས་གསུམ་ལྡན་ཚད་མའི་མཚན་ཉིད་དུ་འདོད་ན་ཡོད་དོ། །
གཉིས་པ་རང་ལུགས་གཞག་པ་ནི། མི་བསླུ་བ་དང་མ་ཤེས་དོན་གསལ་གཉིས་པོ་གང་ཡིན་ཀྱང་རང་མཚན་རྟོགས་པར་དོན་ལ་མཐུན་པས་དེ་གཉིས་མཚན་ཉིད་གཅིག་གི་རྣམ་གྲངས་ཡིན་ནོ། །
དེས་ན་ཐ་སྙད་པ་དང་དོན་དམ་པའི་ཚད་མ་གཉིས་ཀ་ལ་ཡང་མཚན་ཉིད་དེ་གཉིས་པོ་འཇུག་པ་ལ་ཁྱད་པར་མེད་དོ། །
མི་བསླུ་བ་དེའང་ལས་གང་ལ་མི་བསླུ་བ་དོན་རང་མཚན་ཡོད་ན་དོན་བྱེད་ནུས་པར་མི་བསླུ། མེད་ན་དོན་བྱེད་མི་ནུས་

༼༡༥༣༽
པར་མི་བསླུ་བ་དང་། བྱེད་པ་པོ་གང་གིས་མི་བསླུ་བ་ཡོད་པ་ལ་ཡོད་པར་ཤེས་པར་མི་བསླུ། མེད་པ་ལ་མེད་པར་ཤེས་པས་མི་བསླུ་བ་དང་། བྱ་བ་ཇི་ལྟ་བུའི་མི་བསླུ་བ་དོན་རང་མཚན་ཡོད་པ་ལ་ཞུགས་ན་དེ་ཐོབ་པར་མི་བསླུ། རང་མཚན་མེད་པ་ལས་ལྡོག་ན་དེ་མེད་པ་ལ་མི་བསླུ་བ་སྟེ་གསུམ་གྱི་བདག་ཉིད་ཅན་ཡིན་ནོ། །
གསུམ་པ་རྩོད་པ་སྤང་བ་ནི། དོན་རང་མཚན་ལ་མི་བསླུ་བ་ཚད་མའི་མཚན་ཉིད་དུ་བཀོད་པ་དེས་དངོས་མེད་འཇལ་བའི་ཚད་མ་ལ་མ་ཁྱབ་ཅིང་། དབང་ཤེས་ཉེ་བར་བསླད་པ་དུང་སེར་འཛིན་དང་། ལྗོན་ཤིང་འགྲོར་སྣང་སོགས་ལའང་རང་མཚན་ལ་མི་བསླུ་བའི་ཆ་ཡོད་པས་དེ་དག་ལ་ཁྱབ་ཆེས་ཞེས་ཟེར་ལོ། །

མ་ཁྱབ་པའི་སྐྱོན་མེད་དེ། རང་མཚན་དངོས་པོར་ཡོད་པའམ། ཡང་ན་དེ་དངོས་པོར་མེད་པ་དཔྱོད་པ་ཡིན་ལ། དངོས་མེད་ལ་རང་མཚན་མེད་ཀྱང་དེ་ཆིག་རྐྱང་དུ་མི་འཇལ་བར་རང་མཚན་ལྡོག་པའི་སྒོ་ནས་ཡུལ་དུ་བྱེད་པ་ཡིན་པའི་ཕྱིར་འཐད་དོ། །
ཁྱབ་ཆེས་པའི་སྐྱོན་ཡང་མེད་དེ། དབང་ཤེས་ཉེ་བར་བསླད་པ་ནི་ཀུན་ཏུ་བསླུ་བར་བཤད་ཀྱི། མི་བསླུ་བ་མེད་དོ་ཞེས་འཆད་པར་འགྱུར་རོ། །
གཉིས་པ་དེས་སྒྲོ་འདོགས་གཅོད་པའི་ཚུལ་ལ་གཉིས། ཇི་ལྟར་

༼༡༥༤༽
ངེས་པ་དང་། རྩོད་པ་སྤང་བའོ། །
དང་པོ་ནི། ཚད་མའི་སྟོབས་ཀྱིས་ཐེ་ཚོམ་ཆོད་པའི་ངེས་པ་འདྲེན་པ་ཡིན་ཞིང་། ཡང་དག་པར་ངེས་པ་དེའི་འགལ་ཟླ་ནི་མཐའ་གཞན་དུ་སྒྲོ་འདོགས་པ་ཡིན་ནོ། །
སྒྲོ་འདོགས་དེ་ཡི་མཚན་ཉིད་ནི་གནས་ལུགས་ལས་མཐའ་གཞན་དུ་རྟོག་པ་ཡིན་ལ། དབྱེ་ན་གཉིས། རྟོག་པ་ལོག་ཤེས་དང་། ཐེ་ཚོམ་མོ། །
རྟོག་མེད་ལོག་ཤེས་ནི་ངེས་པས་བསལ་བྱའི་སྒྲོ་འདོགས་མ་ཡིན་ཏེ། བདེན་ཞེན་མེད་པས་བསལ་མི་དགོས་ལ། རབ་རིབ་ལ་སོགས་པའི་རྒྱུ་མ་བསལ་ན་ངེས་པར་རྟོག་པ་ཡིན་པས་བསལ་ཡང་མི་ནུས་པའི་ཕྱིར་རོ། །
གཉིས་པ་རྩོད་པ་སྤང་བ་ནི། གལ་ཏེ་གློ་བུར་བའི་རྗེས་དཔག་ལས་མི་ངེས་པའི་ཚེ་སྔར་མ་རྟོགས་པ་ལས་གློ་བུར་དུ་རྟོགས་པ་ཙམ་ཡིན་པས། རྟོགས་པས་བསལ་ཀྱང་སྒྲོ་འདོགས་ལོག་ཤེས་དང་ཐེ་ཚོམ་གཉིས་པོ་གང་ཡང་མ་བཅད་དོ་ཞེས་ཟེར་ལོ། །
མ་ཡིན་ཏེ། རྗེས་དཔག་ནི་རྟོག་མེད་ལྟར་སྣང་བས་མི་འཇུག་པས་སེལ་བ་ཉིད་ཡིན་ལ་རྗེས་དཔག་དེ་ཡིས་བསལ་བྱའི་ཡུལ་ནི་རྗེས་དཔག་དེ་མ་སྐྱེས་པའི་སྔ་རོལ་དུ་ཤེས་པ་གང་གིས་གཞི་དེ་ཉིད་མེ་མེད་པའི་གནས་གཞན་དང་མཚུངས་པ་རུ་འཛིན་

༼༡༥༥༽
པ་ཡིན་པའི་ཕྱིར་ལོག་ཤེས་ཀྱི་ཁོངས་སུ་འདུ་བ་ཡིན་པར་བཞེད་དོ། །
ཡང་ངེས་པ་དང་ནི་སྒྲོ་འདོགས་གཉིས་པོ་ལ་ཡུལ་དང་ངོ་བོ་དུས་གསུམ་པོར་རེ་བཞིན་ལ་གཅིག་དང་ཐ་དད་ཡིན་མིན་བརྟགས་པ་ཡི་སྒོ་ནས་ཁ་ཅིག་ངེས་པ་དང་སྒྲོ་འདོགས་ཡུལ་གཅིག་གམ་མི་གཅིག མི་གཅིག་ན་ཕྱི་ནང་གི་སྣང་མུན་བཞིན་བསལ་བྱ་སེལ་བྱེད་མ་ཡིན་པར་འགྱུར་ལ། གཅིག་ན་ཡུལ་དེ་བདེན་ནམ་རྫུན། བདེན་ན་སྒྲོ་འདོགས་ཀྱང་མ་འཁྲུལ་བར་འགྱུར་ལ། རྫུན་ན་ངེས་པ་ལ་འཁྲུལ་བར་འགྱུར་ཞེས་ཟེར་བ་དང་། ཁ་ཅིག་དེ་གཉིས་བློའི་ངོ་བོར་གཅིག་ན་རང་ཤེས་རང་ལ་བྱ་བ་མི་འཇུག་པས་བསལ་བྱ་སེལ་བྱེད་དུ་མི་འཐད་ལ། ཐ་དད་ནའང་དེ་མི་འཐད་དེ། གཞན་གྱིས་རྟོགས་པས་གཞན་གྱིས་མ་རྟོགས་པ་མི་སེལ་བ་བཞིན་ནོ་ཞེས་ཟེར་བ་དང་། ཡང་དེ་གཉིས་དུས་གཅིག་ན་རྟོག་གཉིས་ཅིག་ཅར་དུ་འཇུག་པར་འགྱུར་ལ། མི་གཅིག་ན་གནོད་བྱ་གནོད་བྱེད་དུ་མི་འཐད་དེ། ཉི་མའི་འོད་ཟེར་དང་མཚན་མོའི་མུན་པ་བཞིན་ནོ་ཞེས་ཟེར་བའི་རྩོད་པ་གསུམ་གྱིས་འདིར་མི་གནོད་དེ། རིམ་པ་ལྟར་ངེས་པ་དང་སྒྲོ་འདོགས་གཉིས་ཀའི་ཞེན་ཡུལ་རང་མཚན་གཅིག་ཡིན་མོད། ཞེན་སྟངས་དོན་མཐུན་དང་དོན་མི་མཐུན་ཐ་དད་པའི་ཕྱིར་ན་བསལ་བྱ་སེལ་བྱེད་དུ་འཐད་པའི་ཕྱིར་དང་། དེ་གཉིས་བློའི་རྒྱུན་གཅིག་ལ་ལྡོག་པ་ཐ་དད་ཡིན་པའི་ཕྱིར་དང་། དུས་མི་གཅིག་ཀྱང་བློའི་རྒྱུན་གཅིག་ལ་དང་པོ་སྒྲོ་འདོགས་དང་། ཕྱིས་ངེས་པ་སྐྱེས་པས་སྒྲོ་འདོགས་ཀྱིས་རྒྱུན་སྐྱེ་མ་ནུས་

༼༡༥༦༽
པ་ལ་དེ་བསལ་བའི་ཐ་སྙད་འཇོག་པ་ཡིན་པའི་ཕྱིར་རོ། །
གསུམ་པ་མཚན་ཉིད་ཀྱིས་མཚོན་པའི་དོན་གཏན་ལ་དབབ་པ་ལ་བཞི་སྟེ། མཚོན་བྱའི་རབ་ཏུ་དབྱེ་བ། མཚན་གཞི་ལ་ལོག་རྟོག་དགག་པ། མཚན་གཞི་ལ་མཚན་ཉིད་ངེས་པར་བྱེད་པའི་ཚད་མ་བཤད་པ། དེས་དགག་སྒྲུབ་ཇི་ལྟར་བྱེད་པའི་ཚུལ་ལོ། །

དང་པོ་ལ་བཞི་སྟེ། དབྱེ་བའི་གཞི། དབྱེ་བའི་ངོ་བོ། གྲངས་ངེས་པ། སྒྲའི་དོན་ནོ། །
དང་པོ་ལ་གཉིས། མི་འཐད་པ་དགག འཐད་པའི་ལུགས་གཞག་པའོ། །
དང་པོ་ནི། བོད་རྣམས་ཚད་མ་མིན་པ་བཅད་ཤེས་དང་ཡིད་དཔྱོད་སོགས་ཀྱི་ཤེས་པ་ལ་ཡང་དག་ཡོད་པར་འདོད་པ་ནི་བཀག་ཟིན་ལ། འགའ་ཞིག་ཡང་དག་པའི་ཤེས་པ་ལ་མེས་བཙོ་སྲེག་བྱེད་བཞིན་པར་སྣང་བ་ལྟ་བུ་སྐྱེས་བུའི་དོན་འགྲུབ་ཀྱི་དངོས་ཀྱི་རྒྱུར་འགྱུར་བ་དོན་བྱེད་སྣང་དང་། མེ་ཆུ་རྐྱང་པར་སྣང་བ་ལྟ་བུ་དེས་བརྒྱུད་པའི་རྒྱུར་གྱུར་པ་དོན་བྱེད་འཇུག་

༼༡༥༧༽
གཉིས་སུ་ཕྱེ་ནས། སྔ་མ་ནི་མི་བསླུ་བར་ངེས་ཟིན་པས་དཔྱད་བྱ་མ་ཡིན་པའི་ཕྱིར་དང་། མངོན་སུམ་ཁོ་ནར་ངེས་པའི་ཕྱིར་དབྱེ་གཞི་མ་ཡིན་པ་ཕྱི་མ་ཁོ་ན་དབྱེ་གཞི་ཡིན་ནོ་ཞེས་འཆད་པ་འཁྲུལ་པ་ཡིན་ཏེ། སྤྱི་དབྱེ་གཞིར་མི་རུང་བར་བྱེ་བྲག་ཕྱེ་ནས་དབྱེ་གཞིར་འཇོག་དགོས་ན་མངོན་སུམ་ལ་སོགས་པའི་དབྱེ་བ་ཐམས་ཅད་ལའང་དེ་ལྟར་དགོས་པས་ཧ་ཅང་ཐལ་བའི་ཕྱིར་རོ། །
གཉིས་པ་འཐད་པའི་ལུགས་གཞག་པ་ནི། དེས་ན་རང་ལུགས་ཡང་དག་ཤེས་པ་ཉིད་ཚད་མ་ཡིན་ཏེ། དེ་གཉིས་མིང་གི་རྣམ་གྲངས་ཙམ་ཡིན་པའི་ཕྱིར་དབྱེ་གཞིར་འཐད་དོ། །
གཉིས་པ་དབྱེ་བའི་ངོ་བོ་ནི། དེ་ལ་དབྱེ་ན་མངོན་སུམ་དང་རྗེས་དཔག་གཉིས་སོ། །
དེ་གཉིས་པོ་དག་བྱས་པ་དང་མི་རྟག་པ་ལྟར་ངོ་བོ་གཅིག་ལ་ལྡོག་པ་ཐ་དད་དམ། ཟླ་བ་དང་བསིལ་ཟེར་བྱེད་པ་ལྟར་དོན་གཅིག་ལ་རྣམ་གྲངས་ཐ་དད་དམ། བུམ་པ་དང་སྣམ་བུ་ལྟར་དངོས་པོ་ཐ་དད་དམ། དངོས་པོ་དང་དངོས་མེད་ལྟར་གཅིག་པ་བཀག་པ་གང་ཡིན་བརྟགས་ན་ཚད་མ་གཉིས་ཀ་ཡུལ་ཅན་ཤེས་པའི་དངོས་པོ་ཉིད་ཡིན་པའི་ཕྱིར་གཅིག་པ་བཀག་པའི་ཐ་དད་མིན་ལ། ཡུལ་གཅིག་ལ་ལྟོས་

༼༡༥༨༽
ནས་གཅིག་ཀྱང་མིན་ཏེ། རྟོག་པ་དང་རྟོག་མེད་གཉིས་ཡུལ་ཐ་དད་པའི་ཕྱིར་དང་། ངོ་བོ་ཐ་དད་ལ་ལྟོས་ནས་ཐ་དད་ཀྱང་མིན་ཏེ། ཤེས་པའི་རྫས་སུ་གཅིག་པའི་ཕྱིར། དེས་ན་རང་ལུགས་ཤན་མ་ཕྱེ་བར་སྤྱིར་གཅིག་དང་ཐ་དད་པ་མིན་པ་དེས་ན་བློ་ཡི་ངོ་བོར་གཅིག་སྟེ། དེ་ཉིད་ལ་རྒྱབ་ཀྱི་མེ་ཚོགས་དོན་ལྟོས་ནས་རྗེས་དཔག་དང་། ཤེས་པའི་ངོ་བོ་ལ་ལྟོས་ནས་མངོན་སུམ་ཡིན་ཞིང་། ཡུལ་ལ་ལྟོས་ནས་ཐ་དད་ཡིན་ཏེ། རང་སྤྱི་ལ་མངོན་ལྐོག་གཉིས་སོ་སོ་ཡིན་པའི་ཕྱིར་རོ། །
གལ་ཏེ་ཡུལ་ལ་ལྟོས་ནས་ཐ་དད་ན་རྗེས་དཔག་ཤེས་པ་མ་ཡིན་པར་འགྱུར་ཏེ། རང་རིག་མ་ཡིན་པའི་ཕྱིར་ཞེས་དང་། ཡང་ཡུལ་ཅན་ལ་ལྟོས་ནས་རང་རིག་དང་གཅིག་པས་སྤྱི་མངོན་སུམ་ཙམ་དང་གཅིག་ཡིན་ན། དབང་པོའི་མངོན་སུམ་དང་ཐ་དད་པས་སྤྱི་མཚན་མངོན་སུམ་ཙམ་དང་ཡང་ཐ་དད་པར་འགྱུར་རོ་ཞེ་ན། རྗེས་དཔག་ནི་ཡུལ་གྱི་ལྡོག་པ་མིན་གྱི། ཡུལ་ལ་རྟོགས་པའི་བློ་ཡིན་པས་སྐྱོན་དང་པོ་མེད་ལ། མངོན་སུམ་གྱི་བྱེ་བྲག་རང་རིག་དང་གཅིག་ཡིན་པའི་ཕྱིར་བརྩད་པའི་སྐྱོན་གཉིས་ལས་ཀྱང་གྲོལ་ཏེ། ཤིང་གི་བྱེ་བྲག་ཤ་པ་དང་ངོ་བོ་གཅིག་ན་ཤིང་ཙམ་དང་ངོ་བོ་གཅིག་ཡིན་དགོས་ཀྱང་། ཤ་པ་དང་ངོ་བོ་ཐ་དད་ཡིན་ན་ཤིང་ཙམ་དང་ངོ་བོ་ཐ་དད་ཡིན་མི་དགོས་པ་བཞིན་ནོ། །
གསུམ་པ་གྲངས་ངེས་པ་ནི། འདིར་གཞལ་བྱ་ཡིན་ན་རང་མཚན་

༼༡༥༩༽
དང་དོན་སྤྱི་གཉིས་སུ་གྲངས་ངེས་པའི་ཕྱིར་དེ་འཇལ་གྱི་ཚད་མའང་གཉིས་ཁོ་ན་ཡིན་ཏེ། དེ་ལས་མང་ཉུང་གི་གྲངས་གཞན་སློབ་དཔོན་གྱིས་བཀག་པའི་ཕྱིར་རོ། །
བཞི་པ་སྒྲའི་དོན་ནི། སྤྱིར་མིང་ལ་བཤད་པ་རྒྱུ་མཚན་ཅན་དུ་བྱས་པ་ཐམས་ཅད་མཁྱེན་པ་ལྟ་བུ་དང་། འཇུག་པ་རྒྱུ་མཚན་ཅན་དུ་བྱས་པ་བུམ་པ་ལྟ་བུ་རྣམ་པ་གཉིས། དེ་ལ་བཤད་འཇུག་གཉིས་པོ་རྣམ་པ་ཀུན་ཏུ་འགལ་བ་སྟེ་འཇུག་པ་ཡོད་ཀྱང་བཤད་པ་ནམ་ཡང་མི་སྲིད་པ་བྱ་ལུག་རྫི་མོ་དང་བྱེའུ་ཏིལ་འཐུང་ལྟ་བུ། བཤད་འཇུག་གཉིས་ཀུན་ཏུ་མི་འགལ་བ་རྣམ་ཤེས་དང་ཐམས་ཅད་མཁྱེན་པ་ལྟ་བུ་དང་། པདྨ་ལ་མཚོ་སྐྱེས་ཞེས་པ་ལྟ་བུ་རེས་འགལ་ཞིང་རེས་མི་འགལ་བའི་རྣམ་པར་དབྱེ་བ་གཉིས་ཏེ་རྣམ་པ་བཞི་ཡོད་ཅིང་། དེ་དག་ལ་ལྷས་བྱིན་ལྟ་བུ་མིང་དང་། ཤིང་ལྟ་བུ་རིགས་ཀྱི་སྒྲ་སྟེ་མཁས་པ་རྣམས་ཀྱིས་གཉིས་སུ་ཕྱེའོ། །

དེ་བཞིན་དུ་མངོན་སུམ་གྱི་མིང་པྲཏྱཀྵ་ཞེས་པ་བསྒྱུར་ན་དབང་རྟེན་ཞེས་པ་དེ་བཤད་ན་དབང་པོ་ལ་བརྟེན་པ་ཡིན་ལ། འཇུག་པ་རང་མཚན་འཛིན་པའི་ཤེས་པ་ཐམས་ཅད་ལ་འཇུག དེའང་དབང་ཡིད་གཉིས་ལ་གཉིས་ཀ་ཡོད། རྣལ་འབྱོར་དང་རང་རིག་གཉིས་ལ་འཇུག་པ་འབའ་ཞིག དབང་ཤེས་འཁྲུལ་པ་ལ་བཤད་པ་འབའ་ཞིག་ཡོད་དོ། །

༼༡༦༠༽
རྗེས་དཔག་གི་མིང་ལ་ཨ་ནུ་མ་ཎ་ཞེས་སྒྲ་དྲང་ཐད་དུ་བསྒྱུར་བ་སྟེ། དེ་ནི་རྟགས་མཐོང་འབྲེལ་པ་དྲན་པའི་རྗེས་སུ་སྤྱིའི་ཚུལ་གྱིས་དཔོག་པས་རྗེས་དཔག་ཅེས་བཤད་འཇུག་གཉིས་ཀ་ཡོད་དོ། །
གཉིས་པ་མཚན་གཞི་ལ་ལོག་རྟོག་དགག་པ་ལ་གཉིས་ཏེ། མངོན་སུམ་གྱི་མཚན་གཞི་ལ་ལོག་རྟོག་དགག་པ་དང་། རྗེས་དཔག་གི་མཚན་གཞི་ལ་ལོག་རྟོག་དགག་པའོ། །
དང་པོ་ལ་གསུམ་སྟེ། མངོན་སུམ་མ་ཡིན་པ་ལ་ཡིན་པར་རྟོག་པ་དགག་པ་དང་། ཡིན་པ་ལ་མིན་པར་རྟོག་པ་དགག་པ་དང་། ཡིན་མིན་མཚུངས་པར་རྟོག་པ་དགག་པའོ། །
དང་པོ་ནི། ཁ་ཅིག་སྒོ་གསེང་ནས་མཐོང་བའི་ནོར་བུའི་འོད་ལ་ཁང་ཕུག་གི་ནོར་བུར་འཛིན་པ་ལྟ་བུ་སྒོ་ཕུག་ལ་འཁྲུལ་ཡང་ནོར་བུ་ཙམ་ལ་ཚད་མར་འདོད་པ་ཡུལ་དང་། དེ་བཞིན་དུ་ནམ་གུང་ལ་ཉིན་ཕྱེད་དུ་འཁྲུལ་པའི་རྨི་ལམ་གྱི་བུ་ཚ་འཛིན་པའི་ཤེས་པ་ལྟ་བུ་དུས་དང་། དུང་སེར་འཛིན་དང་ལྗོན་ཤིང་འགྲོར་སྣང་སོགས་རྣམ་པ་འཁྲུལ་པའི་ཆ་ལ་ཡུལ་མ་འཁྲུལ་པའི་ཆ་ཡོད་པས་མངོན་སུམ་ཚད་མར་འདོད་པ་ཡོད་ཀྱང་། 

༼༡༦༡༽
སྣང་བ་དེ་དག་ལ་རང་མཚན་གྱི་རྣམ་པ་གཏད་པ་མེད་པའི་ཕྱིར་མངོན་སུམ་མིན་ནོ། །
གལ་ཏེ་འཁྲུལ་པར་ཤེས་ནས་སྣང་བ་དེ་རྣམས་ཀྱི་རྟགས་ལས་དོན་གྱི་ཆ་ངེས་ན་རྗེས་དཔག་ཚད་མར་འགྲོ་བ་སྲིད་དོ། །
ཡང་དུང་དཀར་གྱི་ཁ་དོག་འཛིན་པའི་མིག་ཤེས་དེ་རེག་བྱ་འཇམ་པ་དང་ལྗི་བ་སོགས་ལ་མངོན་སུམ་གྱི་ཚད་མ་ཡིན་ཞེས་ལ་ལ་སྨྲ་བར་བྱེད་དོ། །
དེ་ནི་སྐྱེ་མཆེད་སོ་སོ་ཡིན་པའི་རྣམ་དབྱེ་མ་ཤེས་པས་ལན་ཏེ། སྐྱེ་མཆེད་གཞན་ལ་གཞན་མངོན་སུམ་ཚད་མར་འགྲོ་ན་དབང་པོ་དུ་མ་དོན་མེད་པར་ཐལ་ལོ། །
དེས་ན་དེ་ནི་སྐྱེ་མཆེད་ཀྱི་རྫས་གཞན་ལས་དུས་མཉམ་པའི་སྐྱེ་མཆེད་ཀྱི་རྫས་དཔོག་པ་རྒྱུ་ཆོས་རྗེས་དཔག་ལ་མངོན་སུམ་ཡིན་པར་འཁྲུལ་པ་ཡིན་ནོ། །
གཉིས་པ་ནི། ཁ་ཅིག་རྟོག་པ་ཡུལ་སྒོ་རྒྱབ་ཀྱི་བུམ་པ་ལ་ཁང་ཕུག་གི་བུམ་པར་འཁྲུལ་དུས་ཀྱི་མིག་ཤེས་དང་། དུས་ཕྱི་དྲོའི་སྲོག་ཆགས་ལ་སྔ་དྲོའི་སྲོག་ཆགས་སུ་འཁྲུལ་དུས་ཀྱི་མིག་ཤེས་དང་། རྣམ་པ་ཀ་བ་དམར་པོ་ལ་སྣམ་བུ་དམར་པོར་འཁྲུལ་དུས་ཀྱི་མིག་ཤེས་དེ་དག་ཀྱང་མངོན་སུམ་ཚད་མ་ཡིན་པ་འགོག་ཅེས་ཟེར་རོ། །
དེ་མི་འཐད་དེ། རྟོག་པ་འཁྲུལ་ཡང་དེས་དབང་ཤེས་ལ་མི་སྒྲིབ་པའི་ཕྱིར་ཏེ། སྔོན་པོ་རྟག་འཛིན་གྱི་སྒྲོ་

༼༡༦༢༽
འདོགས་རྒྱུད་ན་ཡོད་ཀྱང་སྔོ་འཛིན་མིག་ཤེས་ཚད་མ་ཡིན་པ་བཞིན་ནོ། །
གསུམ་པ་ནི། འགའ་ཞིག་ཀ་བའི་དམར་པོ་ལ་སྣམ་བུའི་དམར་པོར་འཁྲུལ་དུས་ཀྱི་དབང་ཤེས་དམར་པོ་ཙམ་ལ་ཚད་མ་ཡིན་ན། དུང་དཀར་སེར་པོར་འཁྲུལ་པའང་དབྱིབས་ལ་ཚད་མ་མིན་པ་མི་འཐད་དེ། དེ་གཉིས་རྒྱུ་མཚན་མཚུངས་པའི་ཕྱིར་ཞེས་ཟེར་ཡང་མཚུངས་པ་མིན་ཏེ། ཡིད་ཤེས་དུང་སེར་རྟོག་བཅས་དང་དབང་ཤེས་རྟོག་མེད་ཀྱི་ཡུལ་ཐ་དད་པའི་ཕྱིར་རོ། །
དེས་ན་ཡིད་ཤེས་འཁྲུལ་ཡང་དབང་ཤེས་མི་འཁྲུལ་པ་སྲིད་ལ། དབང་ཤེས་གཅིག་ཉིད་ལ་འཁྲུལ་མ་འཁྲུལ་གཉིས་མི་སྲིད་དོ། །
གཉིས་པ་ལ་གཉིས་ཏེ། རྗེས་དཔག་ཡིན་པ་ལ་མིན་པར་རྟོག་པ་དགག་པ་དང་། མིན་པ་ལ་ཡིན་པར་རྟོག་པ་དགག་པའོ། །

དང་པོ་ནི། ཁ་ཅིག་ནོར་བུའི་འོད་ལས་ནོར་བུ་ཉིད་རྟོག་པ་རྗེས་དཔག་མིན་ཏེ། དེའི་ཚེ་ནོར་བུ་རྟགས་སུ་བཀོད་ན་རྟགས་དང་རྟགས་ཅན་སོ་སོར་མེད་པས་བསྒྲུབ་བྱ་སྒྲུབ་བྱེད་དུ་མི་རུང་ལ། ནོར་བུའི་

༼༡༦༣༽
འོད་རྟགས་སུ་བཀོད་ན་ནོར་བུ་མ་ངེས་པར་དེའི་འོད་ཡིན་པར་མི་འགྲུབ། འོད་ཙམ་རྟགས་སུ་བཀོད་ན་གཞན་ཡང་ཡོད་པས་མ་ངེས་སོ་ཞེ་ན། དེ་ལྟ་ན་སཱ་ལུའི་མྱུ་གུས་སཱ་ལུའི་ས་བོན་དཔོག་པ་སོགས་འབྲས་རྟགས་ཕལ་ཆེར་འཁྲུལ་པར་འགྱུར་ཏེ། སཱ་མྱུག་བཀོད་ན་མ་གྲུབ་པ་སོགས་ནོར་འོད་དང་འདྲ་བའི་ཕྱིར་རོ། །
གལ་ཏེ་དེ་ལ་ནི་སཱ་ལུའི་མྱུ་གུ་རྟགས་སུ་འགོད་ལ། དེའི་ཚེ་སཱ་ལུས་ཁྱད་པར་དུ་བྱས་པ་མི་འགྲུབ་ཀྱང་གཞན་དུ་མཐོང་བའི་སྟོབས་ཀྱིས་དེར་སྤུ་རིས་ཟིན་པ་མི་འགལ་བ་ཡིན་ནོ་ཟེར་ན། འོ་ན་ནོར་འོད་ཀྱང་གཞན་དུ་མཐོང་བའི་སྟོབས་ཀྱིས་དེར་སྤུ་རིས་ཟིན་པ་ག་ལ་འགལ། གཉིས་པ་ནི། ཡན་ལག་ཅན་གྱི་ལ་ལ་རྟག་པའི་མེ་ཡོད་དེ། དོན་དམ་པའི་དུ་བ་ཡོད་པའི་ཕྱིར་དབང་ཕྱུག་གིས་བྱས་པའི་ཚང་བང་བཞིན་ནོ་ཞེས་པ་ལྟ་བུ་རློམ་ཚོད་ཀྱི་སྒོ་ནས་རྟགས་དང་བསྒྲུབ་བྱ་འཁྲུལ་ན་ཡང་གྲུབ་ཚོད་ལ་དོན་མེ་ཙམ་ཡོད་པ་དང་། དེ་དུ་བས་སྒྲུབ་པའི་ཆ་ལ་ཚད་མ་ཡིན་ནོ་ཞེས་ཟེར་རོ། །
དེ་ལྟ་བུའི་རྟགས་ལ་ཚུལ་གསུམ་ཚང་བ་མེད་དེ། ཁྱད་པར་བྱས་ཆོས་མེ་དང་དུ་བ་ཙམ་གྲུབ་པ་ལ་རྟགས་ཀྱི་ཁྱད་པར་བྱེད་ཆོས་དོན་དམ་པ་དང་། བསྒྲུབ་བྱའི་ཁྱད་པར་བྱེད་ཆོས་རྟག་པའང་འགྲུབ་དགོས་ན་གཞི་ལ་མེད་པའི་ཕྱིར་རོ། །
དེ་འདྲའི་རྟགས་

༼༡༦༤༽
དེ་གོ་བྱེད་དུ་མི་རུང་སྟེ། དཔེར་ན་འདི་ན་བུམ་པ་ཡོད་དེ། རི་བོང་རྭའི་བུམ་པ་ཡོད་པའི་ཕྱིར་ལྟ་བུའོ། །
གསུམ་པ་མཚན་གཞི་ལ་མཚན་ཉིད་ངེས་པར་བྱེད་པའི་ཚད་མ་བཤད་པ་ལ་གཉིས་ཏེ། དྲི་བ་དགོད་པ་དང་། ལན་ནོ། །
དང་པོ་ནི། ཚད་མ་དེ་དག་མི་བསླུ་བ་ཡིན་པར་ངེས་པ་ནི་རང་གཞན་གང་ལས་རྟོགས་པ་ཡིན་རང་ལས་ངེས་ན་སུ་ཡང་ཚད་མ་ཚད་མིན་གྱི་རྣམ་གཞག་ལ་རྨོངས་མི་སྲིད་ལ། གཞན་ལས་ངེས་ན་དེའང་གཞན་གྱིས་ངེས་དགོས་པས་ཐུག་མེད་དུ་འགྱུར་རོ་ཞེ་ན། གཉིས་པ་ལན་ལ་གསུམ་སྟེ། གཞན་གྱི་བརྟགས་པའི་ལན་དགག་པ། རང་ལུགས་ཀྱི་ལན་དགོད་པ། དེ་ལ་རྩོད་པ་སྤང་བའོ། །
དང་པོ་ནི། ལ་ལ་རང་ཁོ་ན་ལས་ངེས་པར་འདོད་ལ། འགའ་ཞིག་གིས་གཞན་ཁོ་ན་ལས་ངེས་ཞེས་ཟེར་རོ། །
དེ་དག་གཉིས་ཀས་དངོས་པོ་སྟོབས་ཀྱི་རིགས་པ་དང་ཆོས་ཀྱི་གྲགས་པ་སོགས་རིགས་པ་སྨྲ་བའི་བཞེད་པ་དོར་བ་ཡིན་ཏེ། རྣམ་འགྲེལ་ལས། རང་ལས་རང་གི་ངོ་བོ་རྟོགས། །

༼༡༦༥༽
ཐ་སྙད་ལས་ནི་ཚད་མ་ཉིད། །
ཅེས་དང་། མངོན་སུམ་གྱིས་ནི་གཟུང་བ་ལ། །
ཁྱད་པར་ཆ་ཤས་རྣམས་སྤང་བ། །
ཁྱད་པར་གང་ལ་རྟོགས་པ་ཡི། །
རྐྱེན་ཡོད་དེ་ནི་རྟོགས་པར་འགྱུར། །
ཞེས་སོགས་གསུངས་པ་དང་འགལ་བའི་ཕྱིར་རོ། །
གཉིས་པ་ནི། མེས་བཙོ་བསྲེགས་བྱེད་བཞིན་པར་སྣང་བའི་མེ་འཛིན་དབང་མངོན་ལྟ་བུ་དོན་བྱེད་པར་སྣང་བའི་མངོན་སུམ་དང་། ཡུན་རིང་དུ་གོམས་སྟོབས་ཀྱིས་ཡུལ་གྱི་སྤུ་རིས་ཟིན་པའི་མངོན་སུམ་གོམས་པ་ཅན་ཏེ་དོན་རིག་གཉིས་དང་། རང་རིག་དང་། རྟགས་ལས་རྗེས་སུ་དཔག་པ་བཞི་ནི་རང་རང་ལས་ངེས་ཞིང་། བ་མེན་གྱི་གཟུགས་དང་པོར་མཐོང་བའི་དབང་མངོན་ལྟ་བུ་རིས་འདྲ་སྔར་མ་མཐོང་བར་མཐོང་བའི་མངོན་སུམ་དང་པོ་པ་དང་། རྟོག་པ་ནང་དུ་བསྡུས་པའི་གནས་སྐབས་ཀྱི་གཟུང་འཛིན་མིག་ཤེས་ལྟ་བུ་ཡིད་མ་གཏད་པ་དང་། དུ་རླངས་གང་ཡིན་མ་ངེས་པའི་སྐབས་ཀྱི་སྐྱ་རྫས་མཐོང་བའི་མིག་ཤེས་ལྟ་བུ་འཁྲུལ་རྒྱུ་ཅན་རྣམས་མཐོང་བ་ཙམ་གྱིས་ཚད་མ་ཡིན་པར་འགྲུབ་ཀྱི། གཞན་ལས་ངེས་ཏེ། ངེས་བྱེད་ཀྱི་ཚད་མའང་། དཔེར་ན་མེའི་རྣམ་པ་ཅན་དུ་སྣང་ནས་བདེན་རྫུན་ལ་ཐེ་ཚོམ་ཟ་བ་ན་བཙོ་སྲེག་སོགས་ཀྱི་དོན་བྱེད་པ་ཉིད་དུ་མཐོང་བ་དང་། མངོན་སུམ་ཡུན་རིང་དུ་གོམས་པའི་སྟོབས་ཀྱི་སྤུ་རིས་ཟིན་པ་ཅན་དང་། དུ་བ་སྐྱེ་བར་མཐོང་བའི་རྟགས་

༼༡༦༦༽
ཏེ། དེ་གསུམ་གང་རུང་ལས་རྗེས་སུ་དཔག་པས་ངེས་པར་བྱེད་དོ། །
གསུམ་པ་རྩོད་པ་སྤང་བ་ནི། ཁ་ཅིག་ངེས་བྱའི་ཚད་མ་དང་ངེས་བྱེད་ཀྱི་ཚད་མ་གཉིས་ཡུལ་གཅིག་ན་ཚད་མ་ཕྱི་མ་བཅད་ཤེས་སུ་འགྱུར་ལ། ཐ་དད་གཞན་ངེས་པས་གཞན་ངེས་པར་མི་འགྱུར་རོ་ཞེས་དང་། གཞན་ལས་ངེས་དགོས་པ་དེའང་རང་ཡུལ་ལ་སྒྲོ་འདོགས་ཆོད་པ་ཅན་མ་ཡིན་ན་ཚད་མར་མི་འགྱུར་ལ། དེ་ཡིན་ན་རང་ངེས་སུ་འགྱུར་རོ་ཞེས་དེ་ལྟར་བརྟགས་ནས་གཞན་ལས་ངེས་པའི་ཚད་མ་གཏན་ནས་མི་སྲིད་དོ་ཞེས་ཟེར་རོ། །
དེ་དག་གིས་ནི་ཚད་མ་སྔ་ཕྱི་གཉིས་ཀྱི་འཇུག་ཡུལ་རྒྱུན་གཅིག་ལ་རྫས་ཐ་དད་ཡིན་པ་དང་། མངོན་སུམ་ནི་རྟོག་བྲལ་མ་འཁྲུལ་བ་ཙམ་གྱིས་ཚད་མར་འགྲོ་བས་སྒྲོ་འདོགས་ཆོད་པ་ལ་མི་ལྟོས་པའི་རྣམ་གཞག་མ་ཤེས་པར་མུ་སྟེགས་བྱེད་ལྟར་མངོན་སུམ་དང་རྟོགས་པའི་བྱེད་པ་འདྲེས་པར་བཟུང་ནས་རློམ་ཚོད་ཀྱི་རྩོད་པར་ཟད་དོ། །
བཞི་པ་དེས་དགག་སྒྲུབ་ཇི་ལྟར་བྱེད་པའི་ཚུལ་ལ་གཉིས་ཏེ། དགག་སྒྲུབ་ཀྱི་རྣམ་གཞག་དང་། དེས་དོན་ཇི་ལྟར་རྟོགས་པའི་ཚུལ་ལོ། །
དང་པོ་ནི། སྣང་བ་ནི་རྫས་དངོས་པོའི་ཡུལ་ཅན་ཡིན་པས་མངོན་སུམ་དོན་ལ་སྣང་བ་ཙམ་ལ་སྒྲུབ་པར་མིང་བཏགས་པ་ཡིན་གྱི། དངོས་

༼༡༦༧༽
སུ་དགག་སྒྲུབ་མི་བྱེད་ལ། དེས་དྲང་བའི་ངེས་པ་དང་རྗེས་དཔག་སྟེ། མདོར་ན་སེལ་བ་ལ་ནི་དགག་པ་དང་སྒྲུབ་པ་གཉིས་ཀ་ཡོད་དོ། །
དེ་ལ་དབྱེ་ན་དགག་པའི་དབྱེ་བའི་ནང་དུ་སེལ་བའི་སྒྲུབ་པའང་འདུ་བས། དེ་ལ་བུམ་པ་མེད་པ་ལྟ་བུ་སྒྲུབ་པ་སྤོང་བ་མེད་དགག་དང་། བུམ་པ་མེད་པའི་ས་ཕྱོགས་ལྟ་བུ་མི་སྤོང་བ་མ་ཡིན་དགག་ཡིན་པ་ཡི་སྒོ་ནས་གཉིས་ཏེ། སྔ་མ་ནི་དགག་པ་རྐྱང་པ་ཡིན་ལ། ཕྱི་མ་ནི་དགག་སྒྲུབ་ཚོགས་པའོ། །
གཉིས་པ་ལ་དགག་གཞག་སྤང་གསུམ་ལས། དང་པོ་ནི། བོད་ཁ་ཅིག་ས་ཕྱོགས་སུ་ཨུཏྤ་ལའི་སྔོན་པོ་དངོས་སུ་གྲུབ་པས་སྔོ་ཙམ་ཤུགས་ལ་གྲུབ་པ་ལྟ་བུ་དོན་དེ་ཉིད་ཀྱི་རྣམ་པ་སྣང་བའི་སྒོ་ནས་དངོས་སུ་རྟོགས་པ་དང་། མེ་དངོས་སུ་ཁེགས་པས་དུ་བ་ཤུགས་ལ་ཁེགས་པ་ལྟ་བུ་དོན་གཞན་གྱི་རྣམ་པ་སྣང་བའི་སྒོ་ནས་སྒྲོ་འདོགས་ཆོད་པ་ཤུགས་རྟོགས་གཉིས་ཆར་གྱི་སྒོ་ནས་ཀྱང་སྒྲུབ་པར་ནི་འགོག་པར་བྱེད་དོ་ཞེས་ཟེར་རོ། །
དེ་ལྟ་ན་རྗེས་དཔག་ཐམས་ཅད་ཤུགས་རྟོགས་ཉིད་དུ་འགྱུར་བར་ཐལ། དེའི་མཚན་ཉིད་དང་ལྡན་པའི་ཕྱིར། རྗེས་དཔག་རྟགས་ལ་ལྟོས་ལ་འདི་མི་ལྟོས་པས་རྗེས་དཔག་མིན་ཟེར་ན། འོ་ན། མངོན་རྗེས་གཉིས་སུ་མ་འདུས་པའི་ཚད་མ་གསུམ་པ་ཉིད་དུ་འགྱུར་ལ། རྟགས་

༼༡༦༨༽
ལ་མ་ལྟོས་པའང་མིན་ཏེ། བྱེ་བྲག་གྲུབ་པས་སྤྱི་འགྲུབ་པ་ནི་རང་བཞིན་གྱི་རྟགས་ཡིན་ལ། རྒྱུའི་འགལ་བས་འབྲས་བུ་ཁེགས་པ་ནི་རྒྱུ་མ་དམིགས་པ་ཡིན་པའི་ཕྱིར་རོ། །
གཉིས་པ་རང་ལུགས་གཞག་པ་ནི། འདིར་དོན་ཡིན་པ་དང་། ཤེས་པ་ཡིན་པ་དང་། དོན་ཡོད་པ་དང་། ཤེས་པ་ཡོད་པའི་དབྱེ་བས་སྒྲུབ་པ་ལ་དབྱེ་བ་གཉིས་གཉིས་བཞི་དང་། དགག་པ་ལ་དེ་ཉིད་བཟློག་པ་དོན་མིན་ཤེས་མིན་དོན་མེད་ཤེས་མེད་བཞི་ཡོད་པ་ལས། སྒྲུབ་པ་བཞི་དགག་པ་དགག་པ་སྔ་མ་གཉིས་དང་བཅས་པ་མ་ཡིན་དགག་ཡིན་ལ། དགག་པ་ཕྱི་མ་གཉིས་ནི་མེད་དགག་ཡིན་ནོ། །
དེ་དག་ངེས་པར་བྱེད་པའི་དགག་སྒྲུབ་དེའང་ཚད་མས་འགྲུབ་པ་ཡིན་ཏེ། མངོན་སུམ་དང་མེད་དགག་སྒྲུབ་པའི་རྗེས་དཔག་གིས་དགག་པ་དང་། མངོན་སུམ་གྱིས་དྲང་བའི་ངེས་པ་དང་། མ་ཡིན་དགག་སྒྲུབ་པའི་རྗེས་དཔག་གིས་སྒྲུབ་པ་འགྲུབ་པའི་ཕྱིར་རོ། །
དེའང་རྒོལ་བ་མཁས་པས་དག་འཛིན་དབང་པོའི་མངོན་སུམ་གྱིས་ས་ཕྱོགས་སུ་བུམ་པ་མ་དམིགས་པའི་ཚེ་བུམ་པ་དག་པའི་ཐ་སྙད་བྱེད། རྒོལ་བ་རྨོངས་པས་བུམ་པ་ཚད་མའི་མ་དམིགས་པའི་རྟགས་ལས་ས་ཕྱོགས་སུ་བུམ་པ་མེད་པར་ངེས་པའི་ཚེ་བུམ་པ་དག་པའི་ཐ་སྙད་བྱེད། སྒྲ་རྟག་འཛིན་གྱི་འཁྲུལ་རྒྱུ་དང་བྲལ་བའི་སྒྲ་འཛིན་མངོན་སུམ་གྱིས་དྲང་བའི་ངེས་ཤེས་སྐྱེས་པའི་ཚེ་སྒྲ་མི་རྟག་པར་གྲུབ་པའི་ཐ་སྙད་བྱེད། 

༼༡༦༩༽
འཁྲུལ་རྒྱུ་ཡོད་ན་ཕྱིས་རྟགས་ལས་སྒྲ་མི་རྟག་པར་ངེས་པའི་ཚེ་སྒྲ་མི་རྟག་པར་གྲུབ་པའི་ཐ་སྙད་བྱེད་དོ། །
གསུམ་པ་རྩོད་པ་སྤང་བ་ནི། མངོན་སུམ་ལ་ཤུགས་རྟོགས་མེད་ན་སློབ་དཔོན་གྱི་གཞུང་གི་ཆ་འགར་ཤུགས་ལས་རྟོགས་པའི་དོན་གྱིས་གོ་བ་ཞེས་གསུངས་པ་དང་འགལ་ལོ་ཞེ་ན། སྐྱོན་མེད་དེ། དེ་ཡང་མངོན་སུམ་གྱི་བྱེད་པའམ། ཚུལ་གསུམ་གོམས་པ་ལས་གློ་བུར་བའི་རྗེས་དཔག་སྐྱེས་པ་ཉིད་ལ་དགོངས་པའི་ཕྱིར་རོ། །
ཚད་མ་རིགས་པའི་གཏེར་ལས་མཚན་ཉིད་བརྟག་པའི་རབ་ཏུ་བྱེད་པ་སྟེ་བརྒྱད་པའི་མཆན་འགྲེལ་བཤད་པའོ།།  །།

༼༡༧༠༽
གཉིས་པ་མཚན་གཞི་སོ་སོའི་དོན་ལ་གཉིས་ཏེ། མངོན་སུམ་དང་། རྗེས་དཔག་གོ །དང་པོ་ལ་གསུམ་སྟེ། མངོན་སུམ་ཡང་དག བཟློག་ཕྱོགས་མངོན་སུམ་ལྟར་སྣང་། མངོན་སུམ་ཚད་མའི་འབྲས་བུའོ། །
དང་པོ་ལ་གསུམ་སྟེ། མཚན་ཉིད། མཚོན་བྱའི་དབྱེ་བ། མཚན་གཞི་སོ་སོའི་དོན་ནོ། །
དང་པོ་ལ་གཉིས། གཞན་གྱི་བརྟགས་པ་དགག་པ། རང་གི་འཐད་པ་བརྗོད་པའོ། །
དང་པོ་ནི། བོད་རྣམས་མངོན་སུམ་དང་མངོན་སུམ་མཚན་མ་ཐ་དད་དུ་ཕྱེ་ནས་མངོན་སུམ་གྱི་མཚན་ཉིད་རྟོག་བྲལ་མ་འཁྲུལ་པ་དང་། དེའི་ཚད་མའི་མཚན་ཉིད་སྔར་མ་རྟོགས་པའི་དོན་ལ་མྱོང་བས་སྒྲོ་འདོགས་

༼༡༧༡༽
གཅོད་པ་ཞེས་ཟེར་བ་ནི་འཁྲུལ་ཏེ། གཉིས་སུ་བྱ་བ་གཞུང་ལས་མ་བཤད་ཅིང་། མ་འཁྲུལ་བའི་ཤེས་པ་ཡིན་ན་རྟོགས་ཟིན་ལ་འཇུག་མི་སྲིད་པས་སྔར་མ་རྟོགས་པ་ལ་རྣམ་བཅད་མེད་ལ། སྒྲོ་འདོགས་གཅོད་པ་མངོན་སུམ་ལ་མི་སྲིད་པས་སོ། །
གཉིས་པ་རང་གི་འཐད་པ་བརྗོད་པ་ནི། འདིར་མངོན་སུམ་ཚད་མའི་མཚན་ཉིད་རྟོག་པ་དང་བྲལ་ཞིང་མ་འཁྲུལ་པ་ཡིན་ལ། བྲལ་བྱ་རྟོག་པ་ནི་སྒྲ་དོན་འདྲེས་པར་འཛིན་པ་ཡིན་ནོ། །
ཁ་ཅིག་དེ་ལྟར་བརྗོད་ན་བརྡ་ལ་མ་བྱང་བའི་རྒྱུད་ཀྱི་རྟོག་པ་ལ་མ་ཁྱབ་པས་དེ་བསྡུ་བའི་ཕྱིར་སྒྲ་དོན་འདྲར་རུང་འཛིན་པ་ཞེས་བརྗོད་དགོས་ཟེར་ཀྱང་། དེས་ཀྱང་བརྡ་ལ་བྱང་བའི་རྒྱུད་ཀྱི་རྟོག་པ་ལ་མ་ཁྱབ་པར་མཚུངས་སོ། །
མཚན་ཉིད་རིགས་ལ་འཇོག་པས་མི་འགལ་ལོ་ཞེ་ན། དེ་ལྟ་ན་དེ་དག་གང་ལྟར་བརྗོད་ཀྱང་འགལ་བ་མེད་དོ། །
མ་འཁྲུལ་པ་ནི་རབ་རིབ་དང་མྱུར་དུ་བསྐོར་བ་ལ་སོགས་པའི་འཁྲུལ་རྒྱུ་དང་བྲལ་བའོ། །
དེ་ལ་ཡང་དག་པར་ན་རྟོག་པ་ཐམས་ཅད་འཁྲུལ་པ་ཡིན་པས་མ་འཁྲུལ་པ་ཞེས་བརྗོད་པས་རྟོག་བྲལ་དུའང་གྲུབ་མོད། ཁ་ཅིག་རྟོག་པ་དང་བཅས་བཞིན་དུ་གཟུང་དོན་ལ་མ་འཁྲུལ་བར་འདོད་པ་དང་། ཁ་ཅིག་འཇུག་ཡུལ་ལ་མ་འཁྲུལ་པས་ཀྱང་མ་འཁྲུལ་པའི་གོ་ཆོད་པས་རྗེས་དཔག་ཀྱང་དེ་ཡིན་ནམ་སྙམ་པའི་ལོག་རྟོག་བཟློག་པའི་ཕྱིར་སྨྲས་པ་ཡིན་ནོ། །

༼༡༧༢༽
གཉིས་པ་མཚོན་བྱའི་དབྱེ་བ་ནི། མ་འཁྲུལ་པ་དེ་ལ་དབྱེ་ན། དབང་པོ་དང་། ཡིད་དང་། རང་རིག་པ་དང་། རྣལ་འབྱོར་མངོན་སུམ་སྟེ་རྣམ་པ་བཞི་ཡོད་ཅིང་། དབྱེ་ཚུལ་གཞན་ཡང་ཡུལ་གྱི་སྒོ་ནས་གཞན་མཐོང་བ་དོན་རིག་གཉིས། རང་མཐོང་བ་རང་རིག རང་གཞན་མེད་པར་མཐོང་བ་རྣལ་འབྱོར་མངོན་སུམ་ཡིན་པ་དང་། རྟེན་གྱི་སྒོ་ནས་དབང་པོ་ལ་བརྟེན་པ་དོན་རིག་གཉིས། གཞན་དབང་ལ་བརྟེན་པ་རང་རིག ཏིང་ངེ་འཛིན་ལ་བརྟེན་པ་རྣལ་མངོན་ཡིན་པ་དང་། གང་ཟག་གི་སྒོ་ནས་དབྱེ་ན་སོ་སོ་སྐྱེ་བོའི་མངོན་སུམ་དང་། འཕགས་པའི་མངོན་སུམ་སྟེ་མངོན་སུམ་ལ་རྣམ་པར་དབྱེ་བ་དེ་ལྟར་ཡོད་དོ། །
དེའང་གྲུབ་མཐའ་སོ་སོའི་འདོད་པ་དང་བསྟུན་ན་མངོན་སུམ་བཞི་པོ་འདོད་པ་ནི་མདོ་སྡེ་པའི་ལུགས་ཡིན་ཏེ། དེ་དག་ཕྱི་དོན་དང་རང་རིག་གཉིས་ཀ་ཁས་ལེན་པས་སོ། །

བྱེ་བྲག་ཏུ་སྨྲ་བ་ནི་རང་རིག་མི་འདོད་པས་མངོན་སུམ་གསུམ་ཡིན་ལ། རྣམ་རིག་སྨྲ་བ་ཕྱི་དོན་མི་འདོད་པའི་ཕྱིར་དེའི་ལུགས་ལ་མངོན་སུམ་སྔ་མ་གསུམ་རང་རིག་ཏུ་འདུ་བས། རང་རིག་དང་རྣལ་འབྱོར་མངོན་སུམ་གཉིས་ལས་གཞན་མི་འདོད་དོ། །
གསུམ་པ་མཚན་གཞི་སོ་སོའི་དོན་ལ་བཞི་སྟེ། དབང་པོའི་མངོན་

༼༡༧༣༽
སུམ། ཡིད་ཀྱི་མངོན་སུམ། རང་རིག་མངོན་སུམ། རྣལ་འབྱོར་མངོན་སུམ་མོ། །
དང་པོ་ལ་མཚན་ཉིད་དང་། དེ་བསྒྲུབ་པ། སྒྲ་དོན་ངེས་པར་བྱ་བ་གསུམ་ལས། དང་པོ་ནི། བོད་ཕལ་ཆེར་འདི་ལའང་དབང་པོའི་མངོན་སུམ་དང་། དེའི་ཚད་མ་སོ་སོར་ཕྱེ་ནས་མཚན་ཉིད་འཇོག་པ་འཁྲུལ་པ་ཡིན་ཏེ། སྔར་བཤད་པའི་སྐྱོན་འཇུག་པས་སོ། །
དེས་ན་རང་ལུགས་ནི་དེའི་མཚན་ཉིད་དབང་པོ་ལ་བརྟེན་པའི་ཤེས་པ་རྟོག་བྲལ་མ་འཁྲུལ་བའོ། །
གཉིས་པ་དེ་བསྒྲུབ་པ་ལ་གཉིས་ཏེ། དབང་པོ་ལས་སྐྱེས་པར་བསྒྲུབ་པ། རྟོག་བྲལ་མ་འཁྲུལ་བར་བསྒྲུབ་པའོ། །
དང་པོ་ནི། དབང་པོ་དེ་ནི་དབང་ཤེས་ཡུལ་ལ་འཛིན་པའི་ནུས་པ་ཞིག་ཡིན་པར་གྲུབ་སྟེ། མེ་དུ་བཞིན་དུ་ཡུལ་མཐོང་གི་ཤེས་པ་དེ་དབང་པོ་དེའི་རྗེས་སུ་འགྲོ་བ་དང་ལྡོག་པའི་ངེས་པས་དེ་ལྟར་འགྲུབ་པའི་ཕྱིར་རོ། །

༼༡༧༤༽
གཉིས་པ་རྟོག་བྲལ་མ་འཁྲུལ་པར་བསྒྲུབ་པ་ནི། རང་ཡུལ་མ་འདྲེས་པ་སོ་སོའི་ཆ་ནས་གསལ་བར་སྣང་བས་རྟོག་མེད་དུ་འགྲུབ་ལ། དོན་རང་མཚན་ཇི་ལྟ་བ་བཞིན་དུ་འཛིན་པའི་ཕྱིར་འཁྲུལ་པ་མེད་པ་ཡིན་ནོ། །
གསུམ་པ་སྒྲ་དོན་ངེས་པར་བྱ་བ་ནི། ཤེས་པ་དེའི་རྒྱུར་ཡུལ་དང་ཡིད་བྱེད་གཉིས་ཀ་ཚོགས་དགོས་ན། ཡུལ་ཤེས་སོགས་མི་ཟེར་བར་དབང་ཤེས་ཁོ་ནར་ཅིའི་ཕྱིར་བརྗོད་སྙམ་ན། ཡུལ་དང་ཡིད་བྱེད་ནི་ཤེས་པ་གཞན་གྱིའང་རྒྱུ་ཡིན་ལ། དབང་པོ་ནི་ཤེས་པ་དེའི་ཐུན་མོང་མིན་པའི་རྒྱུ་ཡིན་པའི་ཕྱིར་དབང་ཤེས་ཞེས་བརྗོད་པ་ཡིན་ཏེ། རྔ་སྒྲའི་རྒྱུར་དབྱུག་གུ་སོགས་དགོས་ཀྱང་ཐུན་མིན་གྱི་རྒྱུའི་སྒོ་ནས་རྔ་ཡི་སྒྲ་ཞེས་བརྗོད་པ་བཞིན་ནོ། །
གཉིས་པ་ཡིད་ཀྱི་མངོན་སུམ་ལ་གསུམ་སྟེ། ངོ་བོ་ངོས་གཟུང་བ། རང་བཞིན་གཏན་ལ་དབབ་པ། དེ་ལ་རྩོད་པ་སྤང་བའོ། །
དང་པོ་ནི། ཡུལ་དང་དབང་ཤེས་རྣམ་གཉིས་ཀྱི་དེ་མ་ཐག་ལས་སྐྱེས་པ་ནི་ཡིད་ཤེས་ཡིན་པས་ཡིད་ལ་དབང་ཤེས་ལྟར་དབང་པོ་གཟུགས་ཅན་པ་ནི་མེད་ལ། དབང་ཤེས་སྔ་མ་འགགས་མ་ཐག་པ་དེ་ལ་བརྟེན་

༼༡༧༥༽
ནས་སྐྱེས་པའི་མ་འཁྲུལ་བའི་ཤེས་པ་ནི་ཡིད་ཀྱི་མངོན་སུམ་གྱི་མཚན་ཉིད་ཡིན་ནོ། །
གཉིས་པ་རང་བཞིན་གཏན་ལ་དབབ་པ་ལ་གསུམ་སྟེ། སྐྱེ་བའི་ཚུལ་དང་། ཚད་མར་གྱུར་པའི་འཐད་པ་དང་། སྐྱེ་བའི་གནས་སྐབས་ལ་དཔྱད་པའོ། །
དང་པོ་ནི། དབང་མངོན་ལྔ་འགག་པའི་རྗེས་སུ་ཡིད་ཀྱི་མངོན་སུམ་ལྔ་ཅིག་ཅར་སྐྱེའམ་མི་སྐྱེ། སྐྱེ་ན་གང་ཟག་གཅིག་རྒྱུད་དུ་མར་ཐལ་ལ། མི་སྐྱེ་ན་རྒྱུའི་ཁྱད་པར་གྱིས་འབྲས་བུའི་ཁྱད་པར་མི་འགྲུབ་པར་འགྱུར་རོ་ཞེ་ན། དཔེར་ན་ཤེལ་གྱི་སྒོ་ལྔ་པའི་ཁང་པའི་དབུས་ན་ནོར་བུ་བཞག་པ་ལ་སྒོ་སོ་སོ་ནས་ཁ་དོག་ལྔའི་དར་བཞག་པས་དེ་རྣམས་ཀྱི་གཟུགས་བརྙན་ནོར་བུ་ལ་འཕོས་པ་བཞིན་དུ་དབང་མངོན་ལྔའི་རྗེས་སུ་ཁ་ཕྱིར་བལྟས་ཀྱི་ཡིད་མངོན་ལྔ་ཅིག་ཅར་དུ་སྐྱེ་བའང་སྲིད་མོད། གང་ཟག་གཅིག་གི་རྒྱུད་དུ་མར་མི་འགྱུར་ཏེ། ཁ་ནང་བལྟས་ལ་རང་རིག་གི་རྒྱུད་གཅིག་གིས་བསྡུས་པའི་ཕྱིར་ཁ་ཕྱིར་བལྟའི་དབང་ཤེས་དུ་མ་ཅིག་ཅར་སྐྱེ་ཡང་རྒྱུད་དུ་མར་མི་འགྱུར་བ་བཞིན་ནོ། །
གཉིས་པ་ཚད་མར་གྱུར་པའི་འཐད་པ་ནི། ཡིད་ཀྱི་མངོན་སུམ་

༼༡༧༦༽
དེ་ཚད་མ་ཡིན་ནམ་མ་ཡིན་ཞེ་ན། དོན་བདེན་པ་ལ་འཁྲུལ་པ་མེད་པའི་ཕྱིར་ན་ཚད་མ་ཡིན་ཀྱང་། ཡིད་དབང་ལ་རྒྱུན་མེད་པའི་ཕྱིར་ན་ཚད་མ་གཞན་བཞིན་དུ་རང་སྟོབས་ཀྱིས་ངེས་པ་འདྲེན་མི་ནུས་སོ། །
འོ་ན། དབང་མངོན་ལ་རྒྱུན་ཡོད་ལ་ཡིད་མངོན་ལ་རྒྱུན་མེད་པའི་རྒྱུ་མཚན་ཇི་ཡིན་ཞེ་ན། དེ་ནི་དོན་བདེན་པ་ཤེས་པ་མ་འཁྲུལ་པས་གཟུང་བ་ཡིན་པའི་ཕྱིར་ཚད་མ་ཡིན་མོད་ཀྱི། ཡིད་དབང་ལ་ནི་རྒྱུན་མེད་པའི་ཕྱིར་ན་ཡིད་མངོན་རང་སྟོབས་ཀྱིས་ཚད་མ་གཞན་ལྟར་ངེས་པ་འདྲེན་ནུས་པ་ནི་མ་ཡིན་ནོ། །
དེའི་རྒྱུ་མཚན་ཡང་དབང་པོ་གཟུགས་ཅན་གྱི་སྐད་ཅིག་སྔ་མ་ལས་གཟུགས་ཅན་གྱི་སྐད་ཅིག་ཕྱི་མ་སྐྱེ་བས་རིགས་འདྲ་སྐྱེ་ན་བར་མ་ཆད་པའི་རྒྱུན་ཡོད་པ་ལྟར་ཡིད་དབང་ལས་ནི་ཡིད་དབང་སྐྱེ་བ་མ་ཡིན་ཏེ། ཡིད་དབང་ནི་དབང་ཤེས་སྔ་མ་འགགས་ཙམ་ལས་སྐྱེ་བས་སོ། །
དེས་ན་དབང་པོ་ལ་རྒྱུན་ཡོད་པའི་སྟོབས་ཀྱིས་དབང་ཤེས་ཀྱིས་ངེས་པ་འདྲེན་ནུས་ལ། དབང་ཤེས་ལ་རྒྱུན་མེད་པའི་སྟོབས་ཀྱིས་ཡིད་མངོན་གྱིས་ངེས་པ་འདྲེན་མི་ནུས་པ་ཡིན་ནོ། །
འོ་ན། དབང་པོའི་མངོན་སུམ་གྱི་རྒྱུན་འགགས་པའི་རྗེས་སུ་ཡིད་ཀྱི་མངོན་སུམ་གཅིག་སྐྱེའམ། དབང་མངོན་དང་ཡིད་མངོན་གཉིས་སྤེལ་མར་སྐྱེ་ཞེ་ན། སྔ་མ་ལྟར་མ་ཡིན་ཏེ། དབང་མངོན་སྐད་ཅིག་དང་པོ་དང་ཕྱི་མ་སོགས་ལ་ཡིད་མངོན་སྐྱེ་བའི་རྒྱུ་ཚང་མ་ཚང་ལ་ཁྱད་པར་མེད་བཞིན་དུ་སྔར་མི་སྐྱེད་ལ། ཕྱིས་སྐྱེ་བ་

༼༡༧༧༽
མི་འཐད་པའི་ཕྱིར་རོ། །
ཕྱི་མ་ལྟར་ནའང་མ་ཡིན་ཏེ། སྤེལ་མར་འབྱུང་བ་ལ་དབང་མངོན་གྱི་ངེས་ལ། ཡིད་མངོན་གྱིས་མི་ངེས་པའི་ཁྱད་པར་མི་འཐད་པས་སོ། །
དེས་ན་དབང་པོ་ནི་དབང་ཤེས་ཀྱི་ཐུན་མོང་མ་ཡིན་པའི་རྒྱུ་ཡིན་ཞིང་ཡིད་མངོན་གྱི་རྐྱེན་དུ་འགྱུར་བ་ཡིན་ཏེ། དབང་པོ་ལས་སྐྱེས་པའི་དབང་ཤེས་འགགས་མ་ཐག་པ་ཡིད་དབང་ཡིན་པས་སོ། །
དེ་ལྟའི་ཁ་ཕྱིར་བལྟས་དོན་རིག་གཉིས་པོ་ནང་བལྟས་རང་རིག་གི་རྒྱུད་གཅིག་ཡིན་པའི་ཕྱིར་དབང་མངོན་སྐད་ཅིག་གཉིས་པ་དང་དུས་མཉམ་པར་ཡིད་མངོན་སྐད་ཅིག་དང་པོ་སྐྱེས་པ་ནས་བཟུང་ཇི་སྲིད་དབང་ཤེས་ཀྱི་བྱ་བ་མ་འགགས་པ་དེ་སྲིད་དུ་དབང་མངོན་དང་ཡིད་མངོན་གཉིས་འགྲོགས་ནས་སྐྱེ་ཡང་རྒྱུན་ཐ་དད་པར་མི་འགྱུར་བར་གོ་དགོས་སོ། །
དེས་ན་དེའི་ཚེ་རྣལ་འབྱོར་མངོན་སུམ་མ་གཏོགས་པའི་མངོན་སུམ་གྱི་འགྲོས་གསུམ་མཉམ་དུ་འགྲོགས་པ་ཡིན་ནོ། །
གསུམ་པ་དེ་ལ་རྩོད་པ་སྤང་བ་ནི། མུ་སྟེགས་རྣ་བ་མ་ཕུག་པ་ན་རེ། ཡིད་ཤེས་དེས་དབང་ཤེས་ཀྱིས་གཟུང་བའི་ཡུལ་འཛིན་ན་བཅད་ཤེས་སུ་འགྱུར་ཞིང་། མ་བཟུང་བ་འཛིན་ན་ལོང་བས་ཀྱང་མཐོང་བར་འགྱུར་རོ་ཞེ་ན། ཡིད་མངོན་དེས་རང་གི་བདག་རྐྱེན་དུ་གྱུར་པའི་དབང་མངོན་གྱི་ཡུལ་ལས་གཞན་པ་དེའི་རིགས་འདྲ་ཕྱི་མ་འཛིན་པས་བཅད་ཤེས་སུ་མི་འགྱུར་བ་དང་། བརྒྱུད་ནས་དབང་པོ་ལ་ལྟོས་པའི་ཕྱིར་ན་

༼༡༧༨༽
སྐྱོན་གཉིས་པ་མེད་དོ། །
གསུམ་པ་རང་རིག་མངོན་སུམ་ལ་གཉིས་ཏེ། མཚན་ཉིད་དང་། རྩོད་པ་སྤང་བའོ། །
དང་པོ་ནི། རང་གི་ངོ་བོ་རིག་པར་སྐྱེ་བའི་ཤེས་པ་མ་འཁྲུལ་པ་ནི་རང་རིག་མངོན་སུམ་གྱི་མཚན་ཉིད་ཡིན་པར་མཁས་པ་རྣམས་བཞེད་དོ། །
གཉིས་པ་རྩོད་པ་སྤང་བ་ནི། ཁ་ཅིག་རང་ས་རང་གིན་རང་རིག་ལས་རང་སྐྱེ་བར་ཡང་ཐལ་ལོ་ཞེ་ན། རང་སྐྱེ་ནི་སྔོན་མེད་ཅིག་སྐྱེ་བ་ཡིན་པས་རྒྱུ་འབྲས་ཐ་དད་པ་མེད་ན་མི་འཐད་ཀྱང་། རང་རིག་ནི་རིག་བྱ་རིག་བྱེད་དུ་ཕྱེ་ནས་རང་རིག་པ་མིན་གྱི། རང་གི་ངོ་བོ་བེམ་པོ་ལས་བཟློག་པ་ཙམ་གྱི་མྱོང་བ་གསལ་རིག་གི་ངོ་བོར་སྐྱེས་པ་ལ་རང་རིག་ཅེས་ཐ་སྙད་བཏགས་པ་ཡིན་པ་དེས་ན་རང་རིག་དང་རང་སྐྱེ་གཉིས་མཚུངས་པའི་གོ་སྐབས་ཡོད་པ་མ་ཡིན་ནོ། །

བཞི་པ་རྣལ་འབྱོར་མངོན་སུམ་ལ་གསུམ་སྟེ། རང་བཞིན་ངོས་གཟུང་བ། ཚད་མར་འགྱུར་བའི་ཚུལ། དེ་སྒྲུབ་བྱེད་ཀྱི་ཚད་མའོ། །

༼༡༧༩༽
དང་པོ་རང་བཞིན་ངོས་གཟུང་བ་ལ་གསུམ་སྟེ། མཚན་ཉིད། དབྱེ་བ། རྒྱུ་བསམ་པའོ། །
དང་པོ་མཚན་ཉིད་ནི། འདི་ལའང་བོད་རྣམས་མངོན་སུམ་དང་དེའི་ཚད་མ་ཐ་དད་དུ་ཕྱེ་ནས་མཚན་ཉིད་འཇོག་པ་ནི་འཁྲུལ་པ་ཡིན་པ་བཤད་ཟིན་པ་ལྟར་ཡིན་ལ། འདིར་བསྒོམ་པ་ལས་བྱུང་བའི་འཁྲུལ་པ་མེད་པའི་ཤེས་པ་ནི་རྣལ་འབྱོར་མངོན་སུམ་གྱི་མཚན་ཉིད་དེ་བསྒོམ་པ་ལས་བྱུང་ཡང་ཡུལ་ལ་མི་གནས་པ་མི་སྡུག་པའི་ཡིད་ངོར་ཀེང་རུས་སྣང་བ་སོགས་འཁྲུལ་པ་ཅན་རྣམས་ནི་མངོན་སུམ་ལྟར་སྣང་བ་ཡིན་ནོ། །
གཉིས་པ་དབྱེ་བ་ནི། དེ་ལ་དབྱེ་ན་ཉན་རང་། ཐེག་ཆེན། འཕགས་པ་གསུམ་གྱི་མངོན་སུམ་གསུམ་ཡོད། དེའང་སློབ་པ་དང་མི་སློབ་པའི་རྟེན་གྱི་སྒོ་ནས་དབྱེ་ན་ལྔ་ཡིན་ཏེ། རང་རྒྱལ་གྱི་ལམ་ཐམས་ཅད་སྟན་གཅིག་ལ་བསྒྲོད་པ་ན་དེ་ལ་སློབ་པའི་མངོན་སུམ་མ་བཞག་པས་སོ། །
ལྔ་པོ་དེ་དག་ལ་རྗེས་ཐོབ་ལ་སྟོང་གསུམ་མཐོང་བ་སོགས་སྣང་བཅས་མཉམ་གཞག་སྣང་མེད་ཀྱི་སྒོ་ནས་དབྱེ་བས་གཉིས་གཉིས་ཏེ་བསྡོམས་པས་རྣམ་པ་བཅུ་ཡིན་ནོ། །

༼༡༨༠༽
གསུམ་པ་རྒྱུ་བསམ་པ་ལ་གསུམ་སྟེ། ཡེ་ཤེས་ཀྱི་རྒྱུ། དེ་མཐར་ཕྱིན་པའི་དུས། ཐབས་ལ་ལྟོས་པའི་འབྲས་བུའི་ཁྱད་པར་རོ། །
དང་པོ་ནི། ཐབས་སྙིང་རྗེ་ཆེན་པོ་སོགས་དང་བདག་མེད་རྟོགས་པའི་ཤེས་རབ་གཉིས་ལེགས་པར་སྦྱངས་པ་གོམས་པས་ཕན་ཚུན་རྒྱུ་དང་རྐྱེན་དུ་གྱུར་པའི་སྟོབས་ཀྱིས་ཤེས་རབ་ཀྱི་རྒྱུ་དང་ཐབས་ཀྱི་རྐྱེན་བྱས་ནས་ཇི་ལྟ་བ་དང་། ཐབས་ཀྱི་རྒྱུ་དང་ཤེས་རབ་ཀྱི་རྐྱེན་བྱས་ནས་ཇི་སྙེད་པའི་ཡེ་ཤེས་ཀྱི་གཟིགས་པ་རྣམ་པར་དག་པ་འགྲུབ་པར་འགྱུར་བ་ཡིན་ནོ། །
གཉིས་པ་དེ་མཐར་ཕྱིན་པའི་དུས་ནི། བརྩོན་འགྲུས་མྱུར་ན་ཚེ་གསུམ་གྱིས་ཚོགས་གཉིས་ཉི་ཚེ་བ་ལ་འབད་པས་ཉན་ཐོས་ཀྱི་བྱང་ཆུབ་དང་། བསྐལ་པ་བརྒྱའི་བསེ་རུ་ལྟ་བུའི་ཡེ་ཤེས་དང་ནི། བསྐལ་ཆེན་གྲངས་མེད་གསུམ་གྱིས་ཐེག་པ་ཆེན་པོའི་རྣལ་འབྱོར་མངོན་སུམ་དེ་མཐར་ཕྱིན་པར་འགྱུར་བ་ཡིན་ནོ། །
གསུམ་པ་ཐབས་ལ་ལྟོས་པའི་འབྲས་བུའི་ཁྱད་པར་ནི། གང་ཟག་

༼༡༨༡༽
གི་བདག་མེད་ཙམ་གཙོ་བོར་བྱས་ནས་ཐབས་སྣ་ཚོགས་ལ་གོམས་པ་ཞན་པས་ན་ཉན་རང་གི་རྣམ་གྲོལ་གཉིས་ནི་ད་དུང་བག་ཆགས་དང་བཅས་པའི་ཕྱིར་སེམས་མི་གསལ་ལ། གཞན་དོན་རྒྱ་ཆེན་ལ་འཇུག་མི་ནུས་པས་སྤངས་རྟོགས་མཐར་ཕྱིན་པའི་སྟོན་པ་མིན་ནོ། །
ཤེས་རབ་སྦྱངས་ཤིང་ཐབས་ལ་གོམས་པ་མཐར་ཕྱིན་པས་ན་སངས་རྒྱས་ཀྱི་རྣལ་མངོན་གྱིས་ཤེས་བྱའི་དངོས་པོ་ཀུན་ལ་ཐུགས་ཤིན་ཏུ་གསལ་ཞིང་། ཡེ་ཤེས་དེ་ནི་བག་ཆགས་ཀྱི་སྒྲིབ་པ་ཕྲ་མོའང་སྤངས་པའི་ཕྱིར་རྣམ་པ་ཐམས་ཅད་ཀུན་མཁྱེན་པའི་སྟོན་པ་དམ་པ་ཡིན་ནོ། །
གཉིས་པ་ཚད་མར་འགྱུར་བའི་ཚུལ་ལ་གཉིས་ཏེ། མངོན་སུམ་ཚད་མར་བསྒྲུབ་པ། ཚད་མ་དེས་འཇུག་ལྡོག་བྱེད་ཚུལ་ལོ། །
དང་པོ་ནི། བཅད་ཤེས་དང་ནི་ངེས་པ་གཉིས་ཀ་རྟོག་པ་ཡིན་པའི་ཕྱིར་མངོན་སུམ་དང་གཞི་མཐུན་པ་མིན་ནོ་ཞེས་བཤད་ཟིན་པ་དེས་ན་རྣལ་འབྱོར་མངོན་སུམ་ཀུན་མངོན་སུམ་ཡིན་པའི་ཕྱིར་ཡུལ་ལ་མ་འཁྲུལ་པའི་ཚད་མར་གྲུབ་པ་ཡིན་ནོ། །
གཉིས་པ་ཚད་མ་དེས་འཇུག་ལྡོག་བྱེད་ཚུལ་ནི། ཚུར་མཐོང་སོ་

༼༡༨༢༽
སོའི་སྐྱེ་བོའི་ཚད་མ་ནི་མཐོང་མྱོང་མཚམས་སྦྱོར་བའི་དྲན་པས་སོ་སོར་ངེས་པ་ཉིད་ལས་བླང་དོར་གྱི་གནས་ལ་འཇུག་ལྡོག་བྱེད་ལ། འཕགས་པ་རྟོག་པའི་བག་ཆགས་དང་བྲལ་བ་དག་ས་ལ་གནས་པ་རྣམས་ནི་གདུལ་བྱ་འདུལ་བའི་དུས་ལས་མི་ཡོལ་བར་འཇུག དུས་མིན་དུ་ལྡོག་པ་སོགས་ཏིང་ངེ་འཛིན་ཁོ་ནའི་སྟོབས་ལས་བྱེད་པར་གསུངས་སོ། །

གསུམ་པ་དེ་སྒྲུབ་བྱེད་ཀྱི་ཚད་མ་ལ་གསུམ་སྟེ། ངོ་བོ་བསྒྲུབ་པ། མཚན་ཉིད་བསྒྲུབ་པ། གྲུབ་པའི་དོན་ལ་རྩོད་པ་སྤང་བའོ། །
དང་པོ་ལ་གཉིས། འདས་འབྱུང་གཉིས་བསྒྲུབ་པ་དང་། རྟེན་བརྟེན་པ་བསྒྲུབ་པའོ། །
དང་པོ་ནི། གཉིད་ཀྱིས་བསླད་པའི་སེམས་ཀྱིས་ཀྱང་སད་པའི་བློ་དཔག་མི་ནུས་ན་གཟུང་འཛིན་གྱིས་བསླད་པའི་ཚུར་མཐོང་བློས་བསམ་གྱིས་མི་ཁྱབ་པའི་ཡེ་ཤེས་ཅན་སངས་རྒྱས་དེ་ཡི་དུས་གསུམ་མཁྱེན་ཚུལ་ལ་སོགས་པ་འདི་ལྟ་བུའོ་ཞེས་དཔག་མི་ནུས་ཀྱང་། དེ་ཡོད་པ་ཙམ་དེས་བཤད་པའི་ཚིག་གི་ཁྱད་པར་ཏེ་ཁྱད་པར་གསུམ་གྱིས་དག་པར་ངེས་པར་གྱུར་ན། དེས་རྒྱུ་ཡུལ་ལ་མ་འཁྲུལ་པའི་ཡེ་ཤེས་རྣལ་འབྱོར་མངོན་སུམ་

༼༡༨༣༽
མཐར་ཕྱིན་པ་ཞིག་སྔོན་སྐྱེས་ཟིན་པའམ་བྱུང་བ་ཡང་དཔག་པར་ནུས་ལ། མ་འོངས་པ་ན་འབྱུང་རུང་བའང་སྟོང་ཉིད་སོགས་ལ་གོམས་པ་རྫོགས་ནས་ཡུལ་དེ་ལ་གསལ་བ་རབ་ཀྱི་མཐར་ཕྱིན་པས་རྣལ་མངོན་འགྲུབ་སྟེ། འདོད་འཇིག་སོགས་གོམས་པ་བཞིན་ནོ། །
དེ་ནི་རྟགས་ཚད་མ་ཡིན་པར་མཐའ་གཞན་བཀག་པའི་ངེས་པས་འགྲུབ་སྟེ། དེ་ལ་ལམ་གོམས་པའི་རྟེན་བརྟེན་པ་གོམས་པ་ངང་གིས་ཁྱད་པར་དུ་འགྱུར་བའོ། །
གཉིས་པ་རྟེན་བརྟེན་པ་བསྒྲུབ་པ་ལ་གཉིས། ཕྱོགས་ཆོས་བསྒྲུབ་པ་དང་། ཁྱབ་པ་བསྒྲུབ་པའོ། །
དང་པོ་ལ་གཉིས། གཞན་གྱི་བརྟགས་པ་དགག་པ། རང་གི་འཐད་པ་བརྗོད་པའོ། །
འདི་ལ་ཁ་ཅིག་ཤེས་པ་སྔ་མ་རྟེན་ཉིད་ཕྱི་མར་བརྟེན་པ་ནི་རིག་པའི་ཡ་མཐའ་ཐོག་མ་ཐུག་མེད་དང་། མ་མཐའ་ཐུག་མེད་རྣམ་པ་གཉིས་རང་རིག་གིས་གྲུབ་སྟེ། དེའང་རང་རྒྱུད་ལ་རང་རིག་གིས་རིག་པ་ཙམ་རིག་པ་སྔ་མ་ལས་བྱུང་བར་གྲུབ་པས་རིག་པ་སྔ་མ་སྔོན་དུ་མ་སོང་བའི་རིག་ཙམ་དངོས་སུ་ཁེགས་པ་ན། རིག་པ་སྔ་མ་སྔོན་དུ་མ་སོང་བའི་

༼༡༨༤༽
རིག་པའི་བྱེ་བྲག་ཤུགས་ལ་ཁེགས་ཏེ། དུ་བ་ཙམ་མེ་ལས་བྱུང་བར་མངོན་སུམ་གྱིས་གྲུབ་པས་མེ་སྔོན་དུ་མ་སོང་བའི་དུ་བ་ཙམ་དངོས་སུ་ཁེགས་པ་ན། དེས་བྱེ་བྲག་ཐམས་ཅད་ཤུགས་ལ་ཁེགས་པ་བཞིན་ནོ། །
ཡང་རང་རྒྱུད་ལ་རིག་པ་ཙམ་གྱིས་རིག་པ་ཕྱི་མ་སྐྱེད་པར་གྲུབ་པས་རིག་པ་ཕྱི་མ་མི་སྐྱེད་པའི་རིག་པ་ཙམ་དངོས་སུ་ཁེགས་པ་ན། དེས་བྱེ་བྲག་ཐམས་ཅད་ཤུགས་ལ་ཁེགས་ཏེ། སྒྲོན་མ་ཐམས་ཅད་འོད་འབྱིན་པར་མངོན་སུམ་གྱིས་གྲུབ་པས་འོད་མི་འབྱིན་པའི་སྒྲོན་མ་ཙམ་དངོས་སུ་ཁེགས་པ་ན། དེས་བྱེ་བྲག་ཐམས་ཅད་ཤུགས་ལ་ཁེགས་པ་བཞིན་ནོ། །
ཞེས་མེ་དང་སྒྲོན་མ་དཔེར་བྱས་ནས་རིག་པའི་རྒྱུན་ཐོག་མཐའ་མེད་པར་རང་རིག་མངོན་སུམ་ཉིད་ཀྱིས་འགྲུབ་ཅེས་ཟེར་ཡང་། དེས་ད་ལྟར་གྱི་ཤེས་པ་ཐམས་ཅད་འབྲེལ་བ་ཅན་དུ་གྲུབ་ཀྱང་སེམས་སྔ་ཕྱི་ཐུག་མེད་ནི་རང་རིག་གིས་མི་འགྲུབ་སྟེ། ཚུ་རོལ་མཛེས་པ་བ་ལྟར་དང་པོའི་སེམས་འཇིག་རྟེན་ཕ་རོལ་གྱི་སེམས་ལས་མི་སྐྱེ་བར་ཕ་མའི་ལུས་ལས་སྐྱེ་བར་དོགས་པའི་ཕྱིར་དང་། འཆི་ཁ་མའི་སེམས་ཀྱང་སེམས་ཕྱི་མ་མི་སྐྱེད་པར་མེ་མནལ་བ་ལྟར་རྒྱུན་ཆད་པར་དོགས་པའི་ཕྱིར་རོ། །
མེ་དང་སྒྲོན་མ་དཔེར་མི་རུང་སྟེ། དུ་བའི་དང་པོར་རང་གི་རིགས་འདྲ་སྔ་མ་ལས་སྐྱེ་བ་ཡིན་གྱི། རིགས་མི་མཐུན་མེ་ལས་སྐྱེས་པའི་ཕྱིར་དང་། སྒྲོན་མ་མནལ་ཁ་མའི་སྒྲོན་མས་གཞན་མི་སྐྱེད་པའི་ཕྱིར་རོ། །

༼༡༨༥༽
གཉིས་པ་རང་གི་འཐད་པ་བརྗོད་པ་ལ་གཉིས་ཏེ། སྔོན་མཐའ་དང་། མ་འོངས་པ་ཐུག་མེད་དུ་བསྒྲུབ་པའོ། །
དང་པོ་ནི། སྐྱེ་མ་ཐག་པའི་སེམས་ཆོས་ཅན། ཉེར་ལེན་གྱི་རྒྱུ་སེམས་སྔ་མ་སྔོན་སོང་ཅན་ཡིན་ཏེ། རང་གི་རིགས་འདྲ་སྔ་མ་ལས་རྒྱུ་གཞན་ལ་ལྟོས་པ་མེད་པའི་ཕྱིར། དཔེར་ན་ད་ལྟར་གྱི་རིག་པ་བཞིན་ནོ། །

དེའང་སེམས་ཀྱི་ངོ་བོ་སྐྱེ་བའི་དབང་དུ་བྱས་སོ་ཞེས་པའི་རྟགས་ཀྱིས་སྔོན་མཐའ་ཐུག་མེད་འགྲུབ་པའོ། །
གཉིས་པ་མ་འོངས་པ་ཐུག་མེད་དུ་བསྒྲུབ་པ་ལ་གཉིས་ཏེ། བདག་འཛིན་དང་བཅས་པ་དང་། བདག་འཛིན་མེད་པའི་གསལ་བ་ཐུག་མེད་དུ་བསྒྲུབ་པའོ། །
དང་པོ་ལ་གཉིས། རྟགས་ཀྱིས་བསྒྲུབ་པ་དང་། དོན་གཏན་ལ་དབབ་པའོ། །
དང་པོ་ནི། སོ་སྐྱེའི་འཆི་སེམས་ཆོས་ཅན། སེམས་ཕྱི་མ་སྐྱེད་

༼༡༨༦༽
ངེས་ཡིན་ཏེ། རྒྱུ་རྨོངས་པ་དང་ལས་ཉོན་ཚོགས་པ་ཚང་ཞིང་གེགས་བདག་མེད་སོགས་མེད་པའི་ཕྱིར། དཔེར་ན་ཆུ་ལུད་སོགས་ཚོགས་པ་ཐ་མས་མྱུ་གུ་སྐྱེད་པ་བཞིན་ནོ་ཞེས་པའི་རྟགས་ཀྱིས་ཕྱི་མཐའ་ཐུག་མེད་འགྲུབ་བོ། །
གཉིས་པ་དོན་གཏན་ལ་དབབ་པ་ལ་དགག་གཞག་གཉིས་ལས། དང་པོ་ནི། མུ་སྟེགས་བྱེད་ཁ་ཅིག་ན་རེ། ལས་དང་ལུས་དང་སེམས་གསུམ་པོ་ཚོགས་པ་འཁོར་བའི་རྒྱུ་ཡིན་པས་གང་རུང་མ་ཚང་ན་མི་སྐྱེ་སྟེ། ཆུ་ལུད་མེད་པའི་ས་བོན་བཞིན། དེས་ན་ལས་དང་ལུས་གཉིས་པོ་སྤང་བའི་ཕྱིར་དཀའ་བ་སྤྱོད་པས་ཡང་སྲིད་མི་ལེན་ནོ་ཟེར་རོ། །
དེ་མི་འཐད་དེ། བདག་འཛིན་མ་སྤངས་ན་ལས་དང་ལུས་གཏན་ནས་སྤོང་མི་ནུས་པའི་ཕྱིར་དང་། ལས་དང་ལུས་འདི་དག་དཀའ་ཐུབ་ཀྱིས་བཅོམ་ཀྱང་སླར་ཡང་སྐྱེ་བས་མི་ཕན་པའི་ཕྱིར་དང་། བདག་ཏུ་སྲེད་པ་དེ་སྤངས་ན་བུད་ཤིང་ཟད་པའི་མེ་ལྟར་ཡང་སྲིད་མི་ལེན་པས་དེ་གཉིས་ལོགས་སུ་སྤོང་མི་དགོས་པས་ན་དཀའ་ཐུབ་སོགས་ལས་དང་མེ་ལྔ་སོགས་ལུས་འཛད་པར་བཅོམ་པ་ཐར་པའི་ལམ་མ་ཡིན་ནོ། །

༼༡༨༧༽
གཉིས་པ་རང་ལུགས་གཞག་པ་ལ་གཉིས་ཏེ། འཁོར་བར་སྐྱེ་བའི་རྒྱུ་ངོས་གཟུང་བ། དེའི་གཉེན་པོ་དཔྱད་པའོ། །
དང་པོ་ནི། སྤྱིར་འཁོར་བར་སྐྱེ་བའི་རྒྱུ་ནི་བདག་ཏུ་རྨོངས་པའི་མ་རིག་པ་ཡིན་ལ། དེ་ལས་ཀྱང་ཆགས་སྡང་སོགས་ཉོན་མོངས་དང་། དེ་ལས་དཀར་ནག་གི་ལས་དང་། ལས་ལས་མཐོ་རིས་དང་ངན་སོང་གིས་བསྡུས་པའི་འཁོར་བ་སྟེ་གཞི་བདུན་པོ་འབྱུང་ཞིང་། བྱེ་བྲག་ཏུ་དབང་ཤེས་ནི་ནང་གི་སྐྱེ་མཆེད་དྲུག་པོ་འདི་ལས་ཕྱི་མའི་སྐྱེ་མཆེད་གཞན་གྲུབ་སྟེ། དབང་ཤེས་ཕན་ཚུན་དུ་རྐྱེན་དུ་སྦྱར་ནས་སོ། །
དབང་ཤེས་དེ་ཡི་བཟང་ངན་དུ་སྐྱེད་པའི་བདག་རྐྱེན་ནི་ལས་ཀྱིས་བྱེད་དོ། །
གཉིས་པ་དེའི་གཉེན་པོ་དཔྱད་པ་ལ་གཉིས་ཏེ། ཕྱོགས་རེའི་མགོ་གནོན་དང་། མཐའ་དག་དཔྱིས་འབྱིན་ནོ། །
དང་པོ་ནི། ཞེ་སྡང་ལ་བྱམས་པ། འདོད་ཆགས་ལ་མི་སྡུག་པ། ཕྲག་དོག་གི་གཉེན་པོར་དགའ་བ་བསྒོམ་པ་སོགས་ཏེ། དེ་དག་ནི་འཁོར་བའི་རྩ་བ་བདག་འཛིན་དང་འཛིན་སྟངས་མི་འགལ་བའི་ཕྱིར་ན་དེ་དག་

༼༡༨༨༽
འཁོར་བའི་རྩ་བ་གཅོད་པའི་ནུས་པ་ཡོད་པ་མིན་ནོ། །
གཉིས་པ་མཐའ་དག་དཔྱིས་འབྱིན་པ་ནི། བདག་མེད་རྟོགས་པའི་ཤེས་རབ་སྟེ། དེ་ནི་བདག་འཛིན་དང་རྣམ་པ་ཀུན་ཏུ་འགལ་བས་ན་བདག་མེད་མཐོང་བས་བདག་དེ་སུན་འབྱིན་ནུས་པ་ཡིན་ཏེ། ཚ་གྲང་བཞིན་ནོ། །
དེའི་ཕྱིར་དཔེར་ན་ས་བོན་ལ་ཐོག་མ་ཡོད་པ་མིན་ན་ཡང་ས་བོན་དེ་མེས་བསྲེགས་པ་ན་ཕྱི་མཐའ་ཐུག་པར་མཐོང་བ་དེ་བཞིན་དུ་འཁོར་བ་འདི་ལ་ཐོག་མ་མེད་པའི་རྟེན་བརྟན་ཀྱང་བདག་མེད་མཐོང་བ་ན་འཁོར་བའི་ཕྱི་མཐའ་འགྲུབ་སྟེ། དེ་ཕན་ཆད་མི་སྐྱེ་བའི་ཕྱིར་རོ། །
གཉིས་པ་བདག་འཛིན་མེད་པའི་གསལ་བ་ཐུག་མེད་དུ་བསྒྲུབ་པ་ནི། འོ་ན། མྱ་ངན་ལས་འདས་ཚེ་སེམས་ཀྱང་རྒྱུན་ཆད་དམ་སྙམ་ན། མིན་ཏེ། སེམས་གསལ་བ་ཙམ་བསྐྱེད་པ་ལ་ནི་སེམས་ལས་རྒྱུ་གཞན་མི་དགོས་པས་རྒྱུ་ཚང་ཞིང་། བདག་མེད་རྟོགས་པས་ཀྱང་འདི་ལ་གེགས་མི་བྱེད་པས་གེགས་མེད་པའི་ཕྱིར་ན་འབྲས་བུ་ཕྱི་མ་རྒྱུན་མི་ཆད་པར་བསྐྱེད་པར་ངེས་སོ། །

༼༡༨༩༽
གཉིས་པ་ཁྱབ་པ་བསྒྲུབ་པ་ནི། དེ་ལྟར་རྟེན་བརྟན་ཞིང་ཡུན་རིང་དུ་བསྒོམས་པ་དེ་རང་གིས་ཁྱད་པར་དུ་འགྱུར་ཏེ། གོམས་པའི་ཕྱིར། འཇིགས་པ་དང་འདོད་པ་སོགས་གོམས་པ་ལས་གསལ་སྣང་སྐྱེ་བ་བཞིན་ནོ། །
གཉིས་པ་མཚན་ཉིད་བསྒྲུབ་པ་ནི། རྣལ་མངོན་དེ་ལ་གཟུང་འཛིན་གཉིས་ཀྱི་རྟོག་པ་མེད་པའི་ཕྱིར་འཁྲུལ་མེད་དུ་འགྲུབ་བོ། །
གསུམ་པ་གྲུབ་པའི་དོན་ལ་རྩོད་པ་སྤང་བ་ལ་གཉིས་ཏེ། སྤངས་པ་ཕུན་ཚོགས་དང་། ཡེ་ཤེས་ཕུན་ཚོགས་ལ་མི་འཐད་པ་སྤང་བའོ། །
དང་པོ་ནི། ཕྱི་རོལ་པ་ན་རེ། དྲི་མ་སེམས་ཀྱི་རང་བཞིན་ཡིན་པས་སྤོང་མི་ནུས་ལ་ནུས་ཀྱང་སྤང་ཐབས་སོ་སོའི་སྐྱེ་བོས་མི་ཤེས་ཤིང་། གལ་སྲིད་ཤེས་ནས་ལན་གཅིག་སྤངས་ཀྱང་ལུས་ཀྱི་དྲི་མ་བཞིན་སླར་ལྡོག་པས་མི་བརྟན་པའི་ཕྱིར་དྲི་མ་སྤངས་པའི་གྲོལ་བ་མེད་དོ་ཞེ་ན། དྲི་མ་སེམས་ཀྱི་རང་བཞིན་མིན་ཏེ། འོད་གསལ་བ་དང་དྲི་མ་གློ་བུར་བ་ཡིན་པའི་ཕྱིར་དང་། དེ་སྤང་བའི་ཐབས་བདག་མེད་ཤེས་པ་ཡོད་པའི་ཕྱིར་དང་། 

༼༡༩༠༽
དེའི་རྒྱུ་བདག་འཛིན་སྤོང་བས་བུད་ཤིང་ཟད་པའི་མེ་ལྟར་སླར་མི་ལྡོག་པའི་ཕྱིར་ན་རྣམ་པར་གྲོལ་བ་འཐད་དོ། །
གཉིས་པ་ཡེ་ཤེས་ཕུན་ཚོགས་ལ་མི་འཐད་པ་སྤང་བ་ལ་གཉིས་ཏེ། རྒྱུ་ལམ་ལ་གོམས་པ་མི་འཐད་པ་དང་། འབྲས་བུ་ཐམས་ཅད་མཁྱེན་པ་མི་འཐད་པ་སྤང་བའོ། །
དང་པོ་ནི། ཡང་མུ་སྟེགས་པ་ཁ་ཅིག་ན་རེ། མཆོངས་པ་ཇི་ལྟར་གོམས་ཀྱང་མཐའ་མེད་དུ་མཆོང་མི་ནུས་པ་དང་། ཆུ་ཇི་ལྟར་བསྲོས་ཀྱང་མེར་འབར་བ་མི་སྲིད་པ་དང་། གསེར་ཞུ་ཡང་མེ་དང་བྲལ་ན་སླར་འཁྱགས་པ་བཞིན་གྱི་དཔེས་རྟོགས་བྱའི་དོན་ལ་གོམས་པ་ཚད་མེད་པ་དང་། དེའི་ངང་དུ་འགྱུར་བ་དང་། སླར་མི་ལྡོག་པ་སྲིད་པ་མིན་ནོ་ཞེ་ན། མཆོངས་པ་ནི་འབད་པས་རྩལ་སྦྱངས་པ་ལ་ལྟོས་ནས་བད་ཀན་ལ་སོགས་པ་ལྕི་བའི་ཆོས་ཟད་པ་ན་རང་ནུས་ལ་གཉུག་མར་གནས་པའི་སྟོབས་ཇི་ཡོད་མངོན་པ་ཙམ་ལས་བར་མ་ཆད་པར་འཕེལ་མི་ནུས་པའི་ཕྱིར་དང་། ཆུ་བསྐོལ་བའི་འབར་བའི་སྔོན་དུ་རྟེན་མི་བརྟན་པར་བསྐམས་པའི་ཕྱིར་དང་། སླར་

༼༡༩༡༽
སྲ་བར་འབྱུང་བ་བསྐྱེད་པའི་རྒྱུ་གསེར་རང་ལ་ཡོད་པའི་ཕྱིར་ན་དེ་དག་དཔེར་མི་རུང་སྟེ། བརྩེ་བ་དང་ཤེས་རབ་ལ་སོགས་པ་ནི་སེམས་ཀྱི་ཆོས་ཡིན་པས་རྒྱུན་མི་ཆད་པར་ཁྱད་པར་དུ་འཕེལ་བའི་ཕྱིར་དང་། བརྩེ་བ་ལ་སོགས་པའི་རང་བཞིན་དུ་འགྱུར་དུ་རུང་བའི་ཕྱིར་དང་། ཆོས་ཀྱི་གནས་ལུགས་ལ་ཞུགས་པ་དེ་སླར་ལྡོག་པའི་རྒྱུ་མེད་པའི་ཕྱིར་རོ། །
གཉིས་པ་འབྲས་བུ་ཐམས་ཅད་མཁྱེན་པ་མི་འཐད་པ་སྤང་བ་ནི། ཁོ་ན་རེ། སྟོང་ཉིད་དང་སྙིང་རྗེ་གོམས་པ་ལས་བློ་དེ་ཡི་ངང་དུ་འགྱུར་བ་སྲིད་མོད། འོན་ཀྱང་ཤེས་བྱ་ཀུན་ལ་མཐའ་ནམ་ཡང་མེད་པའི་ཕྱིར་དེ་སུས་ཀྱང་མི་ཤེས་པས་ཀུན་མཁྱེན་བསྒྲུབ་པ་འདི་དཀའ་བ་ཡིན་ནོ་ཞེས་ཟེར་རོ། །
འདིའི་ལན་ལ་དགོས་པའི་དོན་ཀུན་མཁྱེན་པས་ཐམས་ཅད་མཁྱེན་པར་གྲུབ་པའི་ཚུལ་དང་། ཤེས་བྱའི་དོན་ཀུན་མཁྱེན་པས་ཐམས་ཅད་མཁྱེན་པར་གྲུབ་པའི་ཚུལ་གཉིས་ལས། དང་པོ་ནི། རྣམ་གྲོལ་དོན་དུ་གཉེར་བ་ལ་མཁོ་བའི་གཙོ་བོའི་དོན་རྒྱུ་འབྲས་བདེན་བཞིའི་འཇུག་ལྡོག་ལ་མི་བསླུ་བ་དངོས་སྟོབས་ཀྱི་རིགས་པས་གྲུབ་པས་ན་ལམ་དེ་འདྲ་བ་སྟོན་ནུས་པ་ཀུན་མཁྱེན་ཡིན་ཏེ། དགོས་པའི་དོན་ཀུན་མཁྱེན་པའི་ཕྱིར། དཔེར་ན་མི་ཀུན་ཚོགས། སྨན་ཀུན་ཚང་ཞེས་བརྗོད་པ་བཞིན་

༼༡༩༢༽
ནོ། །
དོན་དེ་གསལ་བར་བྱ་བའི་ཕྱིར་སྐབས་ཀྱི་ཚིགས་བཅད་ནི། སྐྱེས་བུའི་དགོས་པའི་དོན་ཀུན་ཤེས་པ་ལ་མཁས་པ་རྣམས་ཀྱིས་ཐམས་ཅད་མཁྱེན་པ་ཞེས་ཟེར་ཏེ། དཔེར་ན་ཐམས་ཅད་འདུས་ནས་ཆོས་ཉན་པ་ཡིན་ནོ་ཞེས་བརྗོད་པ་ལ་དགོས་མེད་བ་ལང་མེད་ཀྱང་ཆོས་ཉན་པ་པོ་ཐམས་ཅད་མ་འདུས་པའི་སྐྱོན་མ་ཡིན་པ་བཞིན་ནོ། །

བར་སྐབས་ཀྱི་ཚིགས་བཅད་དོ།།  །།གཉིས་པ་ཤེས་བྱའི་དོན་ཀུན་མཁྱེན་པས་ཐམས་ཅད་མཁྱེན་པར་གྲུབ་པའི་ཚུལ་ནི། ཡང་ན་གང་ཕྲ་ཞིང་ཟབ་པའི་དོན་མཁྱེན་པ་དེ་ལ་རྗེས་སུ་དཔག་པ་ཡི་ཤེས་བྱའི་རྣམ་པ་གཞན་ཐམས་ཅད་མཁྱེན་པར་གྲུབ་པ་ཡིན་ཏེ། གང་གཞན་ལ་འཆད་པ་ལ་དོན་དང་མཐུན་ཞིང་འགལ་བ་མེད་ན། དེས་གཞལ་བྱ་དེ་མངོན་སུམ་དུ་རྟོགས་པས་ཁྱབ། དཔེར་ན་རང་རང་གི་ཡུལ་འཆད་པ་བཞིན་ཤེར་ཕྱིན་མདོ་སོགས་འཆད་པ་པོའང་གཞན་ལ་འཆད་པ་ལ་དོན་དང་མཐུན་ཞིང་འགལ་བ་མེད་དོ་ཞེས་དང་། གང་ཕྲ་ཞིང་དཀའ་བ་མཐོང་བ་དེས་ཡིད་གཏད་ན་རགས་ཤིང་སླ་བ་མཐོང་སྟེ། ཉི་ཟེར་གྱི་རྡུལ་མཐོང་བ་དེས་ཡིད་གཏད་ན་བུམ་པ་མཐོང་བ་བཞིན་ཐམས་ཅད་མཁྱེན་པས་ཀྱང་ཕྲ་ཞིང་དཀའ་བ་བདེན་བཞིའི་དོན་གཟིགས་སོ་ཞེས་སོ། །
སྐབས་ཀྱི་ཚིགས་བཅད་དཔེར་ན་བསྐལ་པའི་བར་དུ་བརྗོད་རྒྱུ་ཡོད་པ་ཡང་སྐྲ་སེན་དབབ་པའི་མེ་ལོང་གི་ནང་དུ་ཅིག་ཅར་འཆར་སྲིད་པ་དེ་བཞིན་ཤེས་བྱ་མཐའ་མེད་པ་ཡིན་ནའང་

༼༡༩༣༽
སངས་རྒྱས་ཀྱི་མཁྱེན་པའི་སྐད་ཅིག་གཅིག་གིས་མཁྱེན་པ་ཡིན་ནོ། །
བར་སྐབས་ཀྱི་ཚིགས་སུ་བཅད་པའོ།།  །།གཉིས་པ་བཟློག་ཕྱོགས་མངོན་སུམ་ལྟར་སྣང་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། འཁྲུལ་པའི་ཤེས་པ་ཡིན་པ་ཐམས་ཅད་ནི་མངོན་སུམ་ལྟར་སྣང་ཉིད་དུ་འདོད་དོ། །
གཉིས་པ་དབྱེ་བ་ནི། དེ་ལ་དབྱེ་ན་རྟོག་པ་འཁྲུལ་ཤེས་དང་རྟོག་མེད་འཁྲུལ་ཤེས་གཉིས་ཡོད་ཅིང་། རྟོག་མེད་ལ་ཡང་རྨི་ལམ་ལྟ་བུ་ཡིད་ཤེས་འཁྲུལ་པ་དང་ཟླ་གཉིས་ལྟ་བུ་དབང་ཤེས་འཁྲུལ་པ་གཉིས་ཡོད། རྟོག་པ་ནི་ཡུལ་དུས་ཐ་དད་ཀྱི་ཤིང་རྣམས་སྤྱི་གཅིག་ཏུ་འཛིན་པ་ལྟ་བུ་བརྡ་རྟེན་ཅན་གྱི་རྟོག་པ། ཐག་ཁྲར་སྦྲུལ་འཛིན་ལྟ་བུ་དོན་གཞན་ལ་སྒྲོ་འདོགས་པའི་རྟོག་པ། ལྐོག་ཏུ་གྱུར་པའི་དོན་ཅན་གྱི་རྟོག་པ་སྟེ་གསུམ་ཡིན་ལ། ཚད་མ་མདོར། འཁྲུལ་དང་ཀུན་རྫོབ་ཤེས་པ་དང་། །
རྗེས་དཔག་རྗེས་སུ་དཔག་ལས་བྱུང་། །
དྲན་དང་མངོན་འདོད་ཅེས་བྱའོ། །
ཞེས་དྲུག་ཏུ་བཤད་པ་ནི་ལོག་རྟོག་བཟློག་ཕྱིར་གསུམ་པོ་ལས་ཕྱེ་སྟེ་

༼༡༩༤༽
གསུངས་པ་ཡིན་ཏེ། དེའང་འཁྲུལ་ཤེས་སྨིག་རྒྱུ་ལ་ཆུར་འཛིན་དང་ཐག་ཁྲ་ལ་སྦྲུལ་འཛིན་གྱི་བློ་ལྟ་བུ་དང་། ཀུན་རྫོབ་ཤེས་པ་བ་ལང་གི་སྤྱི་འཛིན་པའི་རྟོག་པ་ལྟ་བུ་དང་། རྗེས་དཔག་རྟགས་རང་ཉིད་འཛིན་པའི་སེམས་དང་། རྗེས་དཔག་ལ་བྱུང་བ་རྟགས་ཅན་རྗེས་སུ་དཔག་བྱ་འཛིན་པའི་སེམས་དང་། དྲན་པ་འདས་པའི་དོན་དྲན་པ་དང་། མངོན་འདོད་མ་འོངས་པའི་དོན་འདོད་པའི་བློའོ། །
དེ་ལ་རིགས་པ་ཅན་དབང་ཤེས་རྟོག་བཅས་སུ་འཁྲུལ་པ་སེལ་ཆེད་དུ་དང་པོ་གཉིས་བསྟན་ལ། བར་པ་གཉིས་རྟགས་ལ་བརྟེན་པའི་དབང་དུ་བྱས་ཏེ། དེའང་དབང་ཤེས་མིན་པར་སྒྲུབ་པའི་མཐུན་དཔེ་གྲུབ་པའི་ཆེད་དུའོ། །
ཐ་མ་གཉིས་རྟགས་ལ་མ་བརྟེན་པའི་དབང་དུ་བྱས་པའོ། །
དེ་ལ་ཀུན་རྫོབ་ཤེས་པ་བརྡ་རྟེན་ཅན་གྱི་རྟོག་པ་དང་། འཁྲུལ་ཤེས་དོན་གཞན་ལ་སྒྲོ་འདོགས་དང་། ཕྱི་མ་བཞི་ལྐོག་གྱུར་དོན་ཅན་ལས་ཕྱེ་བ་ཡིན་ནོ། །
གསུམ་པ་མངོན་སུམ་ཚད་མའི་འབྲས་བུ་ལ་གཉིས་ཏེ། དངོས་དང་། ཞར་བྱུང་ངོ་། །
དང་པོ་ལ་གསུམ་སྟེ། གཞན་གྱིས་བཤད་པའི་རྣམ་གྲངས་དགོད་པ། འཐད་པ་དང་ལྡན་པའི་རང་ལུགས་གཞག་པ། དེ་གྲུབ་མཐའ་བཞི་དང་སྦྱར་བའོ། །

༼༡༩༥༽
དང་པོ་ནི། མུ་སྟེགས་དཔྱོད་པ་བ་དོན་ལ་ལྟ་བ་སྟེ་དོན་སྣང་གི་ཤེས་པ་རྟོག་མེད་ཚད་མ་དང་། དེའི་འོག་ཏུ་དོན་གྱི་ངོ་བོ་དང་ཁྱད་པར་ངེས་པའི་རྟོགས་པ་འབྲས་བུ་སྟེ། དེ་ལྟར་ཚད་མ་དང་ཚད་མའི་འབྲས་བུར་འཇོག་པ་དང་། རིག་པ་ཅན་པ་དབང་དོན་ཕྲད་པ་དང་། དེ་ལས་དོན་རྟོགས་པ་ལ་ཚད་མ་དང་འབྲས་བུར་འདོད་ལ། བྱེ་བྲག་པ་དོན་གྱི་ཡོན་ཏན་ཁྱད་པར་འཛིན་པ་དང་། ཁྱད་པར་ཅན་རྟོགས་པ་ལ་ཚད་འབྲས་དེར་སྨྲའོ། །

ཉན་ཐོས་སྡེ་པ་ལ་ལ་དབང་པོ་ཉིད་ཡུལ་རྣམ་འཇོག་གི་ཚད་མ། དེ་ལས་བྱུང་བའི་ཤེས་པ་འབྲས་བུ་སྟེ་ཚད་འབྲས་དེ་ལྟར་འདོད་དོ། །
དེ་དག་ནི་ཚད་འབྲས་གཉིས་བསྐྱེད་བྱེད་ཀྱི་རྒྱུ་འབྲས་སུ་བསམས་ཏེ་བཀོད་པ་དག་གི་ལུགས་ཏེ་མི་འཐད་དོ། །
གཉིས་པ་འཐད་པ་དང་ལྡན་པའི་རང་ལུགས་གཞག་པ་ནི། འདིར་ཡུལ་ཅན་ཚད་མའི་བྱེད་པ་འཇུག་པའི་གཞི་ལ་གཞལ་བྱ། བྱེད་པ་དངོས་རྣམ་པར་འཇོག་བྱེད་ཀྱི་ཡུལ་ཚད་མ་དང་། རྣམ་པར་གཞག་བྱའི་འབྲས་བུ་ལ་འབྲས་བུར་འཇོག་པ་ཡིན་པས་དེས་ན་རྣམ་པར་གཞག་པའི་འབྲས་བུ་དང་། རྣམ་འཇོག་གི་རྒྱུ་སྟེ་དེ་ལྟ་བུའི་རྒྱུ་འབྲས་ཉིད་ལ་ཚད་མ་དང་

༼༡༩༦༽
འབྲས་བུར་བཞེད་དོ། །
གསུམ་པ་དེ་གྲུབ་མཐའ་བཞི་དང་སྦྱར་བ་ནི། དེ་ལ་རང་རིག་ཚད་འབྲས་ཡིན་པར་ནི་ཤེས་རྣམ་གཞག་པའི་རྣམ་བཅས་ཀྱི་གྲུབ་མཐའ་ཕལ་ཆེར་མཐུན་པར་རང་གཞལ་བྱ། མྱོང་བར་སྐྱེས་པ་ཚད་མ། རང་རིག་མཚན་ཉིད་པའི་ཐ་སྙད་འབྲས་བུར་འདོད་དོ། །
དོན་རིག་ལ་གྲུབ་མཐའ་སྨྲ་བ་དག་རང་རང་གི་གྲུབ་མཐའི་སྟོབས་ཀྱིས་ཚད་འབྲས་ཀྱི་རྣམ་གཞག་སོ་སོར་འཇོག་པ་ཡིན་ལ། དེའང་བྱེ་བྲག་ཏུ་སྨྲ་བ་གཟུགས་ལ་སོགས་པ་དབང་པོ་དང་ཐུག་འཕྲད་དུ་སྣང་བའི་དོན་དངོས་གཞལ་བྱ། དོན་མཐོང་བ་ཚད་མ། དོན་རྟོགས་པའི་བློ་འབྲས་བུར་སྨྲ་བས་གཞལ་བྱ་དང་ཚད་འབྲས་གཉིས་རྫས་ཐ་དད་དུས་མཉམ་པར་འདོད་དོ། །
མདོ་སྡེ་པས་ཕྱི་རོལ་གྱི་དོན་གཞལ་བྱ། ཤེས་པ་དེའི་རྣམ་ལྡན་དུ་སྐྱེས་པ་ཚད་མ། དོན་རྟོག་པའི་མངོན་སུམ་འབྲས་བུར་འདོད་པས་གཞལ་བྱ་དང་ཚད་འབྲས་གཉིས་དུས་དང་ངོ་བོ་ཐ་དད་དུ་འདོད་དོ། །
རྣམ་བདེན་པ་དག་གཟུང་བར་སྣང་བའི་རང་རིག་གཞལ་བྱ། དེ་འཛིན་པར་སྣང་བ་ཚད་མ། རང་རིག་མཚན་ཉིད་པ་འབྲས་བུར་འདོད་པས་གཞལ་བྱ་དང་ཚད་འབྲས་གཉིས་བདེ་སྡུག་མྱོང་བ་ལྟར་དུས་དང་ངོ་བོ་གཅིག་ཏུ་འདོད་དོ། །
རྣམ་རྫུན་པས་དོན་དུ་སྣང་བའི་སྒྲོ་བཏགས་གཞལ་བྱ། དེ་འཛིན་གྱི་ཤེས་པ་ཚད་མ། རང་རིག་བཏགས་པ་བའི་ཐ་སྙད་འབྲས་

༼༡༩༧༽
བུར་འདོད་པས་གཞལ་བྱ་དང་ཚད་འབྲས་གཉིས་སྐྲ་སོགས་སྣང་བ་ལྟར་གཅིག་པ་བཀག་པར་འདོད་དོ། །
དེའི་རང་རིག་བཏགས་པ་བ་ཡིན་པའི་རྒྱུ་མཚན་ནི་གཟུང་རྣམ་དེ་སྒྲོ་བཏགས་ཡིན་གྱི། ཤེས་པ་རང་སྣང་བ་མ་ཡིན་པའི་ཕྱིར་རོ། །
གཉིས་པ་ཞར་བྱུང་ནི། བཤད་པའི་སྐབས་བདེ་བས་འདིར་རྗེས་སུ་དཔག་པའི་ཚད་འབྲས་བཤད་པ་ལ་གཉིས། དོན་རིག་པའི་ལུགས་དང་། རྣམ་རིག་པའི་ལུགས་སོ། །
དང་པོ་ནི། ལ་རྒྱབ་ཀྱི་མེ་ཡི་རང་མཚན་དུ་ཞེན་རུང་གི་མེ་དེ་གཞལ་བྱ་ཡིན་ལ། དུ་བ་ལས་བྱུང་བ་དུ་འཛིན་གཞན་སེལ་གྱི་བློ་རྟགས་ཀྱིས་ཁྱད་པར་དུ་བྱས་པ་དེ་ཚད་མ་ཉིད་ཡིན། ཡུལ་རང་མཚན་དེ་རྟོགས་པ་འབྲས་བུ་ཡིན་ཞེས་མཁས་པ་རྣམས་བཞེད་དོ། །
གཉིས་པ་རྣམ་རིག་པའི་ལུགས་ནི། ཁ་ཅིག་རྣམ་རིག་པའི་ལུགས་ལྟར་ན་འབྲས་རྟགས་མི་སྲིད་དེ། ལ་ལ་མེ་ཡོད་ན་ཕྱི་དོན་གྲུབ། མེད་ན་རྟགས་འཁྲུལ། ད་ལྟ་མེད་ཀྱང་ཕྱིས་ཡོད་ན་རྒྱུ་ལས་འབྲས་བུ་སྔའོ་ཟེར་ན། སྤྱི་ཁྱབ་ངེས་ཚེ་མེ་སྣང་གསལ་བར་སད་པའི་བག་ཆགས་ཀྱི་སྙིང་པོ་ལས་དུ་བར་སྣང་བའི་བག་ཆགས་སྐྱེ་བས་དེ་གཉིས་རྒྱུ་འབྲས་སུ་

༼༡༩༨༽
སྒྲུབ་པ་ན་སླར་དུ་བ་མཐོང་ཚེ་ལ་རྒྱབ་ཀྱི་བག་ཆགས་སད་ནུས་པར་དཔོག་པ་དེས་ན་སྐྱེས་བུ་མི་བསླུ་བ་ཡིན་པའི་ཕྱིར་སེམས་ཙམ་པའི་ལུགས་ལའང་དེ་རྗེས་དཔག་ཡིན་ཞེས་མཁས་པ་རྣམས་བཞེད་དོ། །
ཚད་མ་རིགས་པའི་གཏེར་ལས་མངོན་སུམ་བརྟག་པའི་རབ་ཏུ་བྱེད་པ་སྟེ་དགུ་པའི་མཆན་འགྲེལ་བཤད་པའོ།།  །།

༼༡༩༩༽
གཉིས་པ་རྗེས་དཔག་ལ་རྣམ་པ་གཉིས་ཏེ། རང་དོན་རྗེས་དཔག་དང་། གཞན་དོན་རྗེས་དཔག་གོ །དང་པོ་ལ་མཚན་ཉིད་དང་། དོན་གཏན་ལ་དབབ་པ་གཉིས་ལས། དང་པོར་རང་དོན་རྗེས་དཔག་གི་མཚན་ཉིད་ནི། ཚུལ་གསུམ་ཚང་བའི་རྟགས་ལས་དོན་གཞལ་བྱ་མཐོང་བ་ཡིན་ནོ། །
གཉིས་པ་དོན་གཏན་ལ་དབབ་པ་ལ་གཉིས་ཏེ། གང་གིས་རྟོགས་པའི་རྟགས་དང་། དེས་རྟོགས་པའི་བསྒྲུབ་བྱའོ། །
དང་པོ་ལ་གཉིས་ཏེ། རྟགས་ཀྱི་ལྟོས་གཞི་ངོས་གཟུང་བ། དེ་ལ་ལྟོས་པའི་རྟགས་ཀྱི་རབ་ཏུ་དབྱེ་བའོ། །
དང་པོ་ལ་གསུམ་སྟེ། ཚུལ་དང་པོའི་ལྟོས་གཞི་ཕྱོགས། རྗེས་

༼༢༠༠༽
སུ་འགྲོ་ལྡོག་གི་ལྟོས་གཞི་མཐུན་ཕྱོགས་དང་མི་མཐུན་ཕྱོགས། དེ་དག་ལྟོས་གཞིར་འཇོག་པའི་འཐད་པའོ། །
དང་པོ་ལའང་གཉིས། རྗེས་སུ་དཔག་བྱའི་སྒྲ་དོན་སྤྱིར་བསམ་པ་དང་། སྐབས་སུ་བབ་པའི་དོན་གྱི་ཁྱད་པར་ངེས་པར་བྱ་བའོ། །
དང་པོ་ལའང་གཉིས། རྗེས་སུ་དཔག་པའི་སྒྲ་འཇུག་པའི་ཡུལ་ངོས་གཟུང་བ་དང་། ཇི་ལྟར་འཇུག་པའི་སྒྲའི་མཚན་ཉིད་དོ། །
དང་པོ་ནི། རྟོག་གེའི་གཞུང་ལས་ཕྱོགས་སམ་བསྒྲུབ་བྱ་ཞེས་པའི་སྒྲ་དེ་ནི་བསྒྲུབ་བྱའི་ཆོས་དང་། ཤེས་འདོད་ཆོས་ཅན་གྱི་ཚོགས་པ་བརྗོད་པ་ལ་དངོས་མིང་དུ་འཇུག་པ་ཡིན་ཞིང་། ཚོགས་དོན་དེ་ཡི་ཕྱོགས་རེས་ཟིན་པའི་ཕྱིར་ཡ་གྱལ་ཆོས་དང་ཆོས་ཅན་གཉིས་པོ་གང་རུང་ལ་བཏགས་ནས་འཇུག་གོ །གཉིས་པ་ཇི་ལྟར་འཇུག་པའི་སྒྲའི་མཚན་ཉིད་ལ་གཉིས་ཏེ། དངོས་

༼༢༠༡༽
མིང་དང་བཏགས་མིང་གི་ཁྱད་པར་དང་། དངོས་དང་བཏགས་པའི་ཆོས་བསམ་པའོ། །
དང་པོ་ནི། དགོས་པ་རྒྱུ་མཚན་གཞན་ལ་མི་ལྟོས་པར་བརྗོད་པར་འདོད་པ་ཁོ་ནས་སྔོན་བརྡ་སྦྱར་བའི་མིང་དེས་དོན་དེ་ཉིད་ཁོ་རང་གོ་བ་དངོས་མིང་ཡིན་ལ། གཞན་ལ་གྲགས་པའི་མིང་དེ་ལ་བརྟེན་པའི་རྒྱུ་མཚན་དང་དགོས་པ་འགའ་ལས་དངོས་མིང་གི་བརྗོད་བྱ་དེ་ལས་དོན་གཞན་ཞིག་གོ་ཞིང་རྟོགས་པ་དེ་ནི་གཞན་མིང་གཞན་ལ་སྦྱར་བའི་བཏགས་པའི་མིང་དུ་འདོད་དེ། དཔེར་ན་བ་ལང་ཞེས་པ་ནོག་ལྐོག་ཅན་ལ་དངོས་མིང་དང་། བླུན་པོ་ལ་བཏགས་མིང་དུ་འགྱུར་བ་བཞིན་ནོ། །
གཉིས་པ་དངོས་དང་བཏགས་པའི་ཆོས་བསམ་པ་ལ་གཉིས་ཏེ། ཚོགས་དོན་ལ་དངོས་ཆོས་བསམ་པ། ཡ་གྱལ་ལ་བཏགས་ཆོས་བསམ་པའོ། །
དང་པོ་ནི། ཚོགས་དོན་ལ་ནི་ཕྱོགས་ཀྱི་སྒྲ་མུ་སྟེགས་བྱེད་ཚུན་

༼༢༠༢༽
ཆད་ཀྱི་མཁས་པ་རྣམས་ལ་གདོད་ནས་གྲུབ་པ་ཡིན་ནོ། །
གཉིས་པ་ཡ་གྱལ་ལ་བཏགས་ཆོས་བསམ་པ་ལ་གསུམ། འདོགས་པའི་རྒྱུ་མཚན། བཏགས་པའི་དགོས་པ། དངོས་ལ་གནོད་བྱེད་དོ། །
དང་པོ་ནི། བཏགས་པ་ལ་ནི་འདྲ་བ་དང་འབྲེལ་པའི་རྒྱུ་མཚན་གཞན་ལ་ལྟོས་དགོས་པ་ཡིན་པས་འདྲ་བ་རྒྱུ་མཚན་དུ་བྱས་པ་ནི་མེ་ཏོག་དྲི་ལྡན་ནག་པོ་ལ་བྱ་རོག་མདའ་ཁུར་དུ་བཏགས་པ་ལྟ་བུའོ། །
འབྲེལ་པ་རྒྱུ་མཚན་དུ་བྱས་པ་ནི་རྒྱུའི་མིང་འབྲས་བུ་ལ་བཏགས་པ་ཉི་མའི་འོད་ཟེར་ལ་ཉི་མ་ཞེས་བརྗོད་པ་དང་། འབྲས་མིང་རྒྱུ་ལ་བཏགས་པ་ཆང་ལ་མྱོས་པ་ཞེས་བརྗོད་པ་དང་། ཚོགས་པའི་མིང་ཡ་གྱལ་ལ་བཏགས་པ་རས་ཡུག་གི་ཕྱོགས་གཅིག་ཚིག་པ་ལ་རས་ཡུག་ཚིག་ཅེས་བརྗོད་པ་དང་། ཡ་གྱལ་གྱི་མིང་ཚོགས་པ་ལ་བཏགས་པ་ཡུལ་དབང་ཡིད་བྱེད་གསུམ་ཚོགས་པ་ལས་སྐྱེས་པའི་ཤེས་པ་ལ་དབང་ཤེས་ཞེས་བརྗོད་པ་ལྟ་བུའོ། །
གཉིས་པ་བཏགས་པའི་དགོས་པ་ལ་གཉིས། ཆོས་ལ་བསྒྲུབ་བྱར་བཏགས་པའི་དགོས་པ་དང་། ཆོས་ཅན་ལ་ཕྱོགས་ཞེས་བཏགས་པའི་དགོས་པའོ། །

༼༢༠༣༽
དང་པོ་ནི། ཆོས་རྐྱང་པ་ལ་བསྒྲུབ་བྱའི་མིང་བཏགས་པ་ནི་འགལ་ཆོས་ལའང་རྗེས་འགྲོ་ཡོད་དོ་སྙམ་པའི་འགལ་བའི་གཏན་ཚིགས་ཡང་དག་ཏུ་ལོག་པར་རྟོག་པ་སྤང་བའི་ཕྱིར་རམ། ཡང་གནས་སྐབས་འགའ་ཞིག་ཏུ་ཚིག་གི་སྡེབ་སྦྱོར་གྱི་ངོར་བྱས་ནས་བཏགས་པའང་ཡིན་ནོ། །

གཉིས་པ་ཆོས་ཅན་ལ་ཕྱོགས་ཞེས་བཏགས་པའི་དགོས་པ་ལ་གཉིས་ཏེ། དགོས་པ་དངོས་དང་། མ་བརྟགས་པའི་ཕྱོགས་དང་མཚུངས་པ་སྤང་བའོ། །
དང་པོ་ནི། ཆོས་ཅན་གྱི་ཆོས་ཞེས་བརྗོད་ན་ཤེས་འདོད་དང་། མཐུན་དཔེ་དང་། མི་མཐུན་དཔེའི་ཆོས་ཅན་གསུམ་གྱི་ནང་ནས་དང་པོ་ཁོ་ནར་མི་ངེས་པས་གཞན་གཉིས་ལ་འཁྲུལ་གཞི་ཡོད་ཅིང་། ཆོས་ཅན་ཞེས་པ་ཅིག་ཤོས་གཉིས་མིན་པའི་ཚུལ་བརྗོད་དེ་མཐའ་རྣམས་བཀག་ན་བརྗོད་པ་ཡུན་རིང་དུ་འགོར་ལ། ཤེས་འདོད་ཆོས་ཅན་གྱི་ཆོས་ཞེས་དངོས་མིང་བརྗོད་ན། ཕྱོགས་ཆོས་མཐུན་ཕྱོགས་ཡོད་མེད་དང་། །
ཞེས་པ་ལྟ་བུའི་སྐབས་སུ་སྡེབ་སྦྱོར་ཉམས་པའི་སྐྱོན་ཡོད་པ། དེས་ན་ཚིག་

༼༢༠༤༽
ཉུང་ངུ་དེས་དོན་མི་འཁྲུལ་བར་བདེ་བླག་ཏུ་རྟོགས་ནུས་པའི་ཕྱིར་ཕྱོགས་ཆོས་ཞེས་གསུང་ངོ་། །
གཉིས་པ་མ་བརྟགས་པའི་ཕྱོགས་དང་མཚུངས་པ་སྤང་བ་ནི། འགའ་ཞིག་ན་རེ། ཚིག་བརྗོད་བདེ་མོད་དོན་ལ་ལོག་རྟོག་མི་ཁེགས་ཏེ། ཕྱོགས་དང་ཆོས་ཅན་གཉིས་ཀ་རང་གི་འཇུག་བྱ་དུ་མ་ཡོད་པ་འདྲ་བས་ཤེས་འདོད་མི་གོ་བར་མཚུངས་སོ་ཞེ་ན། མི་མཚུངས་ཏེ། ཡོངས་སུ་གྲགས་པའི་སྒོ་ནས་ཁྱད་པར་ཡོད་པའི་ཕྱིར་རོ། །
སྐབས་བསྡུ་ན་ཕྱོགས་རྐྱང་པའི་སྒྲ་འཇུག་བྱ་མང་ཡང་། སྐབས་འདིར་ཆོས་དང་འབྲེལ་པའི་ཕྱོགས་ཀྱི་སྒྲ་རྩོད་གཞི་ཉིད་ལ་གོ་བ་ཡིན་ཏེ། དཔེར་ན་ལག་ལྡན་ཞེས་ལག་པ་ཡོད་ཚད་ལ་མི་འཇུག་པར་གླང་པོ་ཆེ་ལ་གོ་བ་བཞིན་ཆོས་ཞེས་པའི་སྒྲ་དང་འབྲེལ་ཡང་ཆོས་ཅན་གྱི་སྒྲས་རྩོད་གཞི་ཁོ་ན་ངེས་པར་མི་ནུས་ཏེ། མགོ་ལྡན་ཞེས་པ་ཀུན་ལ་འཇུག་གི གླང་པོ་སོགས་རེ་རེ་ལ་མི་འཇུག་པ་བཞིན། དེས་ན་གྲགས་པའི་ཁྱད་ཡོད་དོ། །
བསྡུ་བའི་ཚིགས་སུ་བཅད་པའོ། །
གསུམ་པ་བཏགས་ཆོས་དངོས་ལ་གནོད་བྱེད་ནི། ཆོས་དང་ཆོས་

༼༢༠༥༽
ཅན་སོ་སོ་བ་བསྒྲུབ་བྱ་ཉིད་མ་ཡིན་ཏེ། གྲུབ་བསལ་མེད་ལ་དཔག་བྱར་གཟུང་བ་བསྒྲུབ་བྱའི་མཚན་ཉིད་དེ་དེ་དག་རེ་རེ་ལ་མེད་པའི་ཕྱིར་རོ། །
གྲུབ་བསལ་མེད་པའི་དོན་བློ་ངོར་ཚད་མས་གྲུབ་ཟིན་ན་སླར་སྒྲུབ་དོན་མེད་པ་དང་། དོན་ལ་ཚད་མའི་བསལ་བ་ཞུགས་ན་སྒྲུབ་ཀྱང་མི་གྲུབ་པས་སོ། །
གཉིས་པ་སྐབས་སུ་བབ་པའི་དོན་གྱི་ཁྱད་པར་ངེས་པར་བྱ་བ་ནི། དཔག་གཞིར་གཟུང་བ་ཤེས་འདོད་ཡིན་ལ། དེ་ལ་རྟགས་མངོན་སུམ་མམ་རྗེས་དཔག་གིས་གྲུབ་པ་ནི་ཚུལ་དང་པོ་ཕྱོགས་ཆོས་སོ། །
གཉིས་པ་རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་དང་མི་མཐུན་ཕྱོགས་ལ་དགག་གཞག་སྤང་གསུམ་གྱི། དང་པོ་ལའང་གསུམ་སྟེ། ཕྱོགས་སྔ་བརྗོད་པ་དང་། དེ་དགག་པ་དང་། བཀག་པ་ལ་མི་འཐད་པ་སྤང་བའོ། །
དང་པོ་ནི། ཁ་ཅིག་ན་རེ། བསྒྲུབ་བྱའི་ཆོས་དང་ལྡན་པ་དང་

༼༢༠༦༽
མི་ལྡན་པ་ལ་མཐུན་ཕྱོགས་དང་མི་མཐུན་ཕྱོགས་ཡིན་ཞེས་ཟེར་རོ། །
ཕྱོགས་དེ་གཉིས་མི་འགལ་ན་རྟགས་ཡང་དག་མི་སྲིད་པས་དེ་གཉིས་དངོས་འགལ་དུ་བསམས་ནས་དེ་གཉིས་མིན་པའི་ཕུང་གསུམ་བྱུང་བར་དོགས་པ་ལ་རྗེས་དཔག་ཚད་མའི་ཡུལ་རང་མཚན་དང་དོན་སྤྱི་བསྲེས་ནས་འཛིན་པ་ཡིན་པར་མི་ཤེས་པ་འགའ་ཞིག་རྫས་ལྡོག་རྣམ་པར་ཕྱེ་སྟེ། རྫས་ལ་བརྟེན་པའི་ཆོས་སྒྲུབ་པའི་ཚེ་རྫས་ལ་ཕྱོགས་གཉིས་སུ་ཁ་ཚོན་ཆོད། ལྡོག་པ་ལ་ཕུང་གསུམ་སྲིད་ཀྱང་མི་སྐྱོན་ཏེ། ལྡོག་པ་ལ་དགག་སྒྲུབ་མི་བྱེད་པའི་ཕྱིར་རོ། །
ལྡོག་པ་ལ་བརྟེན་པའི་ཆོས་སྒྲུབ་པའི་ཚེ་ལྡོག་པ་ལ་ཕྱོགས་གཉིས་སུ་ཁ་ཚོན་ཆོད། རྫས་ལ་ཕུང་གསུམ་སྲིད་ཀྱང་མི་སྐྱོན་ཏེ། རྫས་ལ་དགག་སྒྲུབ་མི་བྱེད་པའི་ཕྱིར་རོ་ཞེས་སྨྲ་ཞིང་། སྒྲུབ་པའི་ཚུལ་ཡང་རྫས་ཆོས་སྒྲུབ་ན་ངོ་བོ་གཅིག་པ་བྱས་པས་མི་རྟག་པ་སྒྲུབ་པ་ལྟ་བུ་དང་། ཐ་དད་ལྡན་པ་དུ་བས་མེ་སྒྲུབ་པ་ལྟ་བུ་གཉིས་ཡིན་ལ། ལྡོག་ཕྱོགས་སྒྲུབ་ན་རང་ལྡོག་ལ་བརྟེན་ནས་སྒྲུབ་པར་བྱས་པའི་རང་ལྡོག་ཚུལ་གསུམ་ཚང་བས་གཏན་ཚིགས་སུ་སྒྲུབ་པ་ལྟ་བུ་གཅིག་པུ་སྟེ་གསུམ་དུ་ཡོད་ཅེས་ཟེར་རོ། །

གཉིས་པ་དེ་དགག་པ་ལ་གསུམ་སྟེ། ཕྱོགས་གཉིས་སུ་ཁ་ཚོན་ཆོད་པ་མི་འཐད། རྫས་ལྡོག་ཕྱེ་སྟེ་སྒྲུབ་པ་མི་འཐད། བྱེ་བྲག་ཏུ་རང་

༼༢༠༧༽
ལྡོག་ལ་བརྟེན་ཏེ་སྒྲུབ་པ་མི་འཐད་པའོ། །
དང་པོ་ནི། རྫས་དང་ལྡོག་པ་ཇི་ལྟར་ཕྱེ་ན་ཡང་ཕྱོགས་གཉིས་ཉིད་དུ་ངེས་པར་མི་ནུས་ཏེ་ཕྱོགས་གཉིས་ཀ་ལ་འཇུག་པའི་རྫས་ལྡོག་ཀྱང་མཁས་པ་རྣམས་ཀྱི་ལུགས་ལ་གྲུབ་པར་མཐོང་བའི་ཕྱིར་ཏེ། འདི་ལྟར་ལ་མེ་ལྡན་དུ་སྒྲུབ་པ་ལ་སྐྱ་བོའི་རྫས་རྟགས་སུ་བཀོད་པའི་ཚེ་སྐྱེ་བོའི་རྫས་མཐུན་ཕྱོགས་ཡིན་ན་རླངས་པའང་མེ་ལྡན་དུ་འགྱུར་ལ། མི་མཐུན་ཕྱོགས་ཡིན་ན་དུ་བའང་མེ་མེད་དུ་འགྱུར་རོ། །
སྐྱ་བོའི་རྫས་ལ་གཉིས་ཀ་སྲིད་ན་གཉིས་སུ་ཁ་ཚོན་ཆོད་པ་ཉམས་སོ། །
ཡང་བྱས་ལྡོག་མི་རྟག་སྒྲུབ་ཀྱི་གཏན་ཚིགས་ཡིན་པར་སྒྲུབ་པ་ལ་སྤྱིར་ཚུལ་གསུམ་ཚང་བ་རྟགས་སུ་བཀོད་པའི་ཚེ་དེ་མཐུན་ཕྱོགས་ཡིན་ན་ཚུལ་གསུམ་ཚང་བ་ཐམས་ཅད་མི་རྟག་སྒྲུབ་ཀྱི་གཏན་ཚིགས་ཡིན་པར་འགྱུར་ལ། མི་མཐུན་ཕྱོགས་ཡིན་ན་མི་རྟག་སྒྲུབ་ཀྱི་གཏན་ཚིགས་ལ་ཚུལ་གསུམ་ཚང་བ་མི་སྲིད་པར་འགྱུར་རོ། །
གཉིས་ཀ་སྲིད་ན་གཉིས་སུ་ཁ་ཚོན་ཆོད་པ་ཉམས་སོ། །
གཉིས་པ་རྫས་ལྡོག་ཕྱེ་སྟེ་སྒྲུབ་པ་མི་འཐད་པ་ལ་བཞི་སྟེ། བརྟགས་ན་མི་འཐད་པ། ཧ་ཅང་ཐལ་བ། རྣམ་གཞག་དང་འགལ་བ། སློབ་དཔོན་གྱི་དགོངས་པ་མ་ཡིན་པའོ། །

༼༢༠༨༽
དང་པོ་ནི། དོན་རང་མཚན་རྐྱང་པ་ལ་དགག་སྒྲུབ་བྱེད་ན་ནི་ཚད་མའི་ཡུལ་མི་ཤེས་པར་འགྱུར་ཏེ། དེ་ལ་དགག་སྒྲུབ་ཀྱི་རྣམ་བཅད་ཙམ་ཡང་མེད་པས་སོ། །
གལ་ཏེ་བློ་ངོར་དགག་སྒྲུབ་བྱེད་ན་ནི་ཡོད་པར་ངེས་པའི་ཕྱོགས། མེད་པར་ངེས་པའི་ཕྱོགས། གཉིས་ཀར་མ་ངེས་པ་སྟེ་གསུམ་དུ་འགྱུར་རོ། །
གཉིས་པ་ཧ་ཅང་ཐལ་བ་ནི། ཚུལ་གཉིས་སུ་ཁ་ཚོན་ཆོད་ན་བར་དེར་ཚུལ་དང་པོའི་ལྟོས་གཞི་ཤེས་འདོད་ནི་དེ་གཉིས་མིན་པར་ཕུང་གསུམ་པའི་ཕྱོགས་སུ་མི་འདོད་པ་དེའི་ཕྱིར་ལྟོས་གཞི་གསུམ་གྱི་ནང་ནས་དང་པོ་མེད་པར་འགྱུར་ལ། ལྟོས་གཞི་དང་པོ་མི་འདོད་ན་འདི་ལ་ཕྱོགས་ཆོས་ཞེས་པ་ཚུལ་དང་པོ་དེའི་མཚན་ཉིད་ལོགས་སུ་གཞག་པར་དཀའ་འོ། །
གལ་ཏེ་ལྟོས་གཞི་དང་པོ་མཐུན་མི་མཐུན་ཕྱོགས་གཉིས་གང་རུང་དུ་ངེས་པར་འདོད་ན་ལྟོས་གཞི་གཞན་གཉིས་ཀྱི་མཐུན་ཕྱོགས་ལ་ཡོད་པ་དང་། མི་མཐུན་ཕྱོགས་ལ་མེད་པར་ངེས་པའི་རྗེས་འགྲོ་དང་ལྡོག་ཁྱབ་དག་ཀྱང་བརྗོད་པར་རབ་ཏུ་དཀའ་བ་ཡིན་ཏེ། དེའང་མཐུན་ཡུལ་ཤེས་འདོད་ལོགས་སུ་མེད་པའི་ཕྱིར་ཏེ། ཡང་དག་གི་སྐབས་སུ་རྩོད་གཞིའང་མཐུན་ཕྱོགས་ཡིན་པའི་ཕྱིར་དང་། འགལ་བའི་སྐབས་སུ་རྩོད་གཞིའང་མི་མཐུན་ཕྱོགས་ཡིན་པའི་

༼༢༠༩༽
ཕྱིར་རོ། །
ཡང་ཕྱོགས་ཆོས་དང་ནི་ཕྱོགས་གཉིས་པོ་ངོ་བོ་གཅིག་ལ་རྟགས་གྲུབ་པའི་ཆ་ནས་ཕྱོགས་ཆོས་ཀྱང་ཡིན། བསྒྲུབ་བྱ་ལྡན་པའི་ཆ་ནས་མཐུན་ཕྱོགས་ཀྱང་ཡིན། དེ་བཞིན་དུ་མི་མཐུན་ཕྱོགས་ལའང་ལྡོག་པ་ཐ་དད་པས་འབྱེད་དོ་སྙམ་ན་ནི་རྟགས་ཀུན་འགལ་ལ་ཡང་དག་གཉིས་ཁོ་ནའི་ཕྱོགས་སུ་ལྟུང་བར་འགྱུར་བས་གཏན་ཚིགས་མ་ངེས་པ་ཞེས་བྱ་བ་ག་ལ་སྲིད་དེ། མི་སྲེད་དོ། །
འདིར་དཔེ་ལ་ལར་ཚོགས་དོན་མཐུན་ཕྱོགས་སོགས་རྐང་པ་གཅིག་ལྷག་འདུག་པའང་འགྲེལ་པའི་ནང་གི་ཕྱོགས་སྔའི་ཚིགས་དཀྱུས་སུ་ཤོར་བ་ཡིན་པས་དོར་བར་བྱའོ། །
གསུམ་པ་རྣམ་གཞག་དང་འགལ་བ་ནི། ཤེས་བྱ་ལ་ཕྱོགས་གཉིས་སུ་ངེས་པ་དང་། རྟགས་ལ་ལྟོས་གཞི་གསུམ་དུ་འདོད་པ་འགལ་ལོ། །
དོན་དུ་ལྟོས་གཞིའང་གཉིས་སུ་འདོད་པ་ཡིན་ན་ནི་དེ་ལ་ལྟོས་པའི་རྟགས་ཀྱང་ཕྱོགས་ཆོས་གྲུབ་པ་མི་དགོས་པར་ཚུལ་གཉིས་པ་ཅན་དུ་འགྱུར་དགོས་སོ། །

བཞི་པ་སློབ་དཔོན་གྱི་དགོངས་པ་མ་ཡིན་པ་ནི། ཤེས་བྱ་གང་ཡིན་སྦྱོར་བ་སྐོར་གཅིག་གིས་མཐུན་ཕྱོགས་དང་མི་མཐུན་ཕྱོགས་གཉིས་སུ་ངེས་པ་སློབ་དཔོན་ཆོས་ཀྱི་གྲགས་པས་མི་བཞེད་དེ། དེའང་རྣམ་ངེས་

༼༢༡༠༽
ལས། རྣམ་པ་དེ་ལྟ་བུའི་སྒྲ་དེ་ནི་ཕྱོགས་ཉིད་ཡིན་གྱི། ཕྱོགས་དང་མཐུན་པའི་ཕྱོགས་དག་ལས་གང་ཡང་རུང་བ་ཉིད་ནི་མ་ཡིན་ཏེ། རྣམ་པར་བརྟགས་པ་དང་གཅིག་ཏུ་སོ་སོར་ངེས་པ་འགལ་བའི་ཕྱིར་རོ་ཞེས་གསུངས་པས་སོ། །
དེས་ན་རྫས་ལྡོག་སོ་སོར་ཕྱེ་བ་ཡི་རྣམ་གཞག་འདིའི་རྗེས་སུ་འཇུག་ན་དོན་རང་མཚན་ནི་རྟོགས་ཡུལ་མིན་ལ། རྟོགས་ཡུལ་སེལ་བ་རྐྱང་པ་ལ་ཐོབ་པ་མེད་པས་འཇིག་རྟེན་གྱི་ཐ་སྙད་ཐམས་ཅད་འཇིག་གོ །གསུམ་པ་བྱེ་བྲག་ཏུ་རང་ལྡོག་ལ་བརྟེན་ཏེ་སྒྲུབ་པ་མི་འཐད་པ་ནི། རང་ལྡོག་ལ་བརྟེན་ནས་སྒྲུབ་པ་ཡི་ཚུལ་འདི་བརྟགས་ན་སྙིང་པོ་མེད་དེ། ངོ་བོ་དབྱེར་མེད་དམ། ཐ་དད་ལྡན་པའམ། དེ་གཉིས་མ་ཡིན་པར་བརྟེན་པ་གཅིག་ཡིན། དང་པོ་གཉིས་ནི་རང་བཞིན་དང་འབྲས་རྟགས་ཡིན་ལ། དེ་གཉིས་གང་ཡིན་ཀྱང་རྫས་ལྡོག་བསྲེས་ཏེ་མ་བསྒྲུབས་པར་ལྡོག་རྐྱང་གིས་དགག་སྒྲུབ་གང་ཡང་མི་འགྲུབ་པས་སོ། །
གསུམ་པ་བཀག་པ་ལ་མི་འཐད་པ་སྤང་བ་ནི། གལ་ཏེ་མཐུན་མི་མཐུན་གྱི་ཕྱོགས་གཉིས་པོ་དངོས་འགལ་མ་ཡིན་ན་དེའི་ཕྱིར་དགག་བྱ་ཁེགས་

༼༢༡༡༽
པས་བསྒྲུབ་བྱ་འགྲུབ་པ་དང་། བསྒྲུབ་བྱ་གྲུབ་པས་དགག་བྱ་ཁེགས་པའི་རྣམ་གཞག་འཇིག་པར་འགྱུར་རོ་ཞེ་ན། དགག་སྒྲུབ་ཀྱི་གནད་ནི་ཕྱོགས་གཉིས་ཀྱིས་བྱེད་པ་མིན་གྱི། ཆོས་གང་ལ་ཚད་མའི་འགལ་འབྲེལ་ངེས་པས་འགྲུབ་སྟེ། རྟགས་དང་བསྒྲུབ་བྱ་འབྲེལ་བ་ཚད་མས་ངེས་པའི་སྟོབས་ཀྱིས་རྟགས་ཡོད་པ་དང་། མེད་པར་ངེས་པའི་རྗེས་སུ་བསྒྲུབ་བྱ་འགྲོ་བ་དང་ལྡོག་པ་འགྲུབ་པ་ཡིན་པའི་ཕྱིར་རོ། །
གཉིས་པ་རང་ལུགས་གཞག་པ་ལ་གསུམ། མཐུན་ཕྱོགས་མི་མཐུན་ཕྱོགས་དཔྱད་པ། རྟགས་ཀྱི་དགག་སྒྲུབ་ཀྱི་ཡུལ་ངོས་གཟུང་བ། གཞན་སེལ་དགག་སྒྲུབ་ཀྱི་རབ་ཏུ་དབྱེ་བའོ། །
དང་པོ་ལ་གསུམ་སྟེ། མཚན་ཉིད་དང་། མཐུན་ཡུལ་ངོས་གཟུང་བ་དང་། རྩོད་པ་སྤང་བའོ། །
དང་པོ་ནི། རང་ལུགས་ལ་གང་ལྟོས་པའི་འགྲོ་ལྡོག་ནི་རྟགས་དང་བསྒྲུབ་བྱ་འབྲེལ་བའི་སྟོབས་ཀྱིས་བྱས་པ་ལྟ་བུའི་རྟགས་ཀྱི་རྗེས་སུ་མི་རྟག་ལྟ་བུ་བསྒྲུབ་བྱ་འགྲོ་བ་རྗེས་འགྲོ་དང་། བསྒྲུབ་བྱ་ལོག་པས་རྟགས་ལྡོག་པ་ལྡོག་ཁྱབ་ཀྱི་ཚུལ་ཡིན་པས་ཕྱོགས་དང་བསྒྲུབ་བྱའི་ཆོས་ཀྱི་སྤྱིས་

༼༢༡༢༽
དོན་མཚུངས་པ་དང་མི་མཚུངས་པའི་ཕྱོགས་གཉིས་པོའི་མཚན་ཉིད་ཡིན་ཏེ། དཔེར་ན་སྒྲ་མི་རྟག་པར་སྒྲུབ་པར་བྱས་པ་རྟགས་སུ་བཀོད་པའི་ཚེ་བུམ་པ་དང་ནམ་མཁའ་ལྟ་བུའོ། །
གཉིས་པ་མཐུན་ཡུལ་ངོས་གཟུང་བ་ནི། མཐུན་ཡུལ་གྱི་ཕྱོགས་ཀྱང་བཏགས་པ་བ་ཤེས་འདོད་ཀྱི་གཞན་སེལ་ཉིད་ཡིན་གྱི། དེའི་རང་མཚན་དང་གཉིས་པོ་ཚོགས་དོན་གྱི་ཕྱོགས་མཚན་ཉིད་པ་མིན་ནོ། །
གསུམ་པ་རྩོད་པ་སྤང་བ་ནི། འདི་ལ་གཞན་གྱིས་ཁྱོད་ལྟར་ན་ཡང་དག་གི་རྩོད་གཞི་མི་མཐུན་ཕྱོགས་སུ་ཐལ་ཏེ། རང་ཉིད་རང་ལ་ཆོས་མཐུན་པ་མེད་པའི་ཕྱིར་ཟེར་བའི་ཀླན་ཀ་འཇུག་པ་མེད་དེ། རྩོད་གཞི་དེ་མཐུན་དཔེ་དང་མཐུན་པའི་ཕྱིར་རོ། །
སློབ་དཔོན་གཉིས་ཀྱི་གཞུང་གི་དགོངས་པའང་ཁོ་བོས་བཤད་པ་འདི་ཉིད་ཁོ་ན་ཡིན་པས་རིགས་པས་གྲུབ་པ་ཡིན་ནོ། །
གཉིས་པ་རྟགས་ཀྱི་དགག་སྒྲུབ་ཀྱི་ཡུལ་ངོས་གཟུང་བ་ནི། རྫས་ནི་དངོས་པོ་ལས་གཞན་དུ་གྱུར་པ་མིན་ལ། གཞན་སེལ་ལས་གཞན་དུ་གྱུར་

༼༢༡༣༽
པའི་ལྡོག་པ་ཞེས་བྱ་བ་ནི་ཅི་ཡང་མེད་པ། དེས་ན་དོན་རང་མཚན་གྱི་དངོས་པོ་རྫས་དང་རྟོག་ངོར་སྣང་བའི་ལྡོག་པ་གཉིས་ངོ་བོ་གཅིག་ཉིད་དུ་འཁྲུལ་པ་ཉིད་ལ་དགག་སྒྲུབ་བྱེད་པ་ཡིན་ནོ། །
གསུམ་པ་གཞན་སེལ་དགག་སྒྲུབ་ཀྱི་རབ་ཏུ་དབྱེ་བ་ནི། ཡོད་པ་དངོས་པོའི་ཉེར་ལེན་ཅན་བུམ་པ་སོགས་དང་། མེད་པ་དངོས་མེད་ཀྱི་ཐ་སྙད་འཇུག་པའི་རྟེན་རི་རྭ་སོགས་དང་། གཉིས་ཀ་མ་ཡིན་པ་བསལ་བས་སྒྲོ་གདགས་རུང་བ་ཤེས་བྱ་སོགས་ལ་བརྟེན་ནས་དེ་གསུམ་གྱི་སྒྲ་གསུམ་དང་དོན་གསུམ་གྱིས་ཡུལ་དེ་ལ་དོན་དང་ཐ་སྙད་དེ་ཆོས་གཉིས་སྒྲུབ་པར་བྱེད་དོ། །
གསུམ་པ་རྩོད་པ་སྤང་བ་ལ་གཉིས་ཏེ། ཕྱོགས་གཉིས་སུ་དཔྱད་ན་མི་འཐད་པ་སྤང་བ་དང་། རྟགས་དང་བསྒྲུབ་བྱ་ལ་བརྟགས་ན་མི་འཐད་པ་སྤང་བའོ། །
དང་པོ་ནི། རྫས་ལྡོག་མ་ཕྱེ་བར་སྒྲུབ་པ་ལྟར་ནའང་དུ་བའི་རྟགས་

༼༢༡༤༽
ལས་ལ་མེ་ལྡན་དུ་སྒྲུབ་པའི་སྐྱ་བོའི་རྫས་དང་། ཚུལ་གསུམ་ཚང་བའི་རྟགས་ལས་བྱས་ལྡོག་རྟགས་སུ་སྒྲུབ་པའི་ཚེ་ཤེས་བྱ་ཙམ་ལྡོག་གམ། ཚུལ་གསུམ་ཚང་བའི་སྤྱི་ལྡོག་དེ་མཐུན་ཕྱོགས་དང་མི་མཐུན་ཕྱོགས་གཉིས་སུ་འདུ་ཚུལ་ལ་དཔྱད་ན་ཁ་ཚོན་མི་ཆོད་པས་ཁྱོད་ཀྱི་ཚད་མའི་རྣམ་གཞག་འཇིག་གོ་ཞེ་ན། སྐྱོན་མེད་དེ། དུ་བ་དང་ནི་ཚུལ་གསུམ་གྱི་ཐུན་མིན་གྱི་གཞན་སེལ་གཉིས་པོ་སྐྱ་བོ་དང་ཤེས་བྱ་གཉིས་ཀྱི་ལོག་པ་སྟེ་རང་མཚན་གཉིས་དང་འབྲེལ་བས་དོན་གྱི་ཕྱོགས་ཕུང་གསུམ་པར་མི་འགྱུར་ཡང་། སྐྱ་བོ་དང་ཤེས་བྱ་ཙམ་གྱི་ལྡོག་པ་ཙམ་ནི་དེ་གཉིས་ཀྱི་མཐུན་མི་མཐུན་གྱི་ཕྱོགས་གཉིས་ལའང་འབྲེལ་པའི་ཕྱིར་བློ་ངོར་ཕྱོགས་ཕུང་གསུམ་པར་འཇོག་པར་འཐད་དོ། །
དེའང་དུ་བའི་སྐྱ་བོ་མཐུན་ཕྱོགས། དུ་མིན་རླངས་པ་ལྟ་བུའི་སྐྱ་བོ་མི་མཐུན་ཕྱོགས། གཉིས་ཀས་ཁྱད་པར་དུ་མ་བྱས་པའི་སྐྱ་བོའི་གཞན་སེལ་ནི་གཉིས་ཀའི་ཆོས་སོ། །
གཉིས་པ་རྟགས་དང་བསྒྲུབ་བྱ་ལ་བརྟགས་ན་མི་འཐད་པ་སྤང་བ་ལ་གཉིས། རྩོད་པ་དང་གཞན་གྱི་ལན་མི་འཐད་པར་བསྟན་པ། རང་གི་ལན་གདབ་པའོ། །

༼༢༡༥༽
དང་པོ་ནི། ཚུལ་འདི་ལ་བོད་སྔ་རབས་པ་འགའ་ཞིག་ན་རེ། རྟགས་དགག་བྱའི་ཆོས་ཅན་ལས་ལྡོག་ན་སྟོང་ཉིད་ཆོས་ཅན། མེད་དགག་ཡིན་ཏེ། དགག་བྱ་བཀག་ནས་ཆོས་གཞན་མི་འཕེན་པའི་ཕྱིར། ཞེས་བཀོད་པའི་རྟགས་འདི་རང་གི་སྒྲུབ་བྱ་མེད་དགག་གི་ཐ་སྙད་ལས་ལྡོག་པར་ཐལ་ཏེ། མེད་དགག་གི་ཐ་སྙད་དགག་བྱའི་ཆོས་ཡིན་པའི་ཕྱིར། འདོད་ན་ཕྱོགས་ཆོས་མ་གྲུབ་ཅིང་། རྟགས་ལ་རྗེས་འགྲོ་མེད་པར་ཐལ། རྟགས་བསྒྲུབ་བྱའི་ཆོས་ལྡན་ལ་མི་འཇུག་པའི་ཕྱིར། དགག་བྱའི་ཆོས་ལས་ལྡོག་ན་མེད་དགག་གི་ཐ་སྙད་ཆོས་ཅན། མེད་དགག་མ་ཡིན་པར་ཐལ། དགག་བྱ་བཀག་ནས་ཆོས་གཞན་འཕེན་པའི་ཕྱིར། ཞེས་བཀོད་པའི་རྟགས་རང་གི་ཆོས་ཅན་ལས་ལྡོག་པར་ཐལ་ཏེ། ཐ་སྙད་འདོགས་གཞིའི་ཆོས་ཅན་དེ་མེད་དགག་ཡིན་པའི་ཕྱིར། འདོད་ན་ཕྱོགས་ཆོས་མ་གྲུབ་པར་ཐལ། རྟགས་ཆོས་ཅན་ལ་མི་གྲུབ་པའི་ཕྱིར། ཞེས་ཟེར་བ་ལ། འགའ་ཞིག་ན་རེ། དགག་བྱའི་ཆོས་ལྡན་ལས་ལྡོག་ལ། འོན་ཀྱང་རྗེས་འགྲོ་མེད་པར་མི་འགྱུར་ཏེ། དགག་བྱ་བཀག་ནས་ཆོས་གཞན་མི་འཕེན་པའི་རྟགས་དེ་མེད་དགག་གི་ཐ་སྙད་ལ་མི་འཇུག་ཀྱང་མེད་དགག་གི་ངོ་བོ་ལ་འཇུག་པའི་ཕྱིར། ཞེས་ལན་འདེབས་ཀྱང་མི་བཟང་སྟེ། ངོ་བོ་དབྱེར་མེད་དུ་ཞུགས་ན་ཐ་སྙད་ཀྱང་མེད་དགག་ཉིད་དུ་འགྱུར་ལ། ཐ་དད་

༼༢༡༦༽
ལྡན་པར་ཞུགས་ཀྱང་རང་བཞིན་རྟགས་ཀྱི་རྗེས་འགྲོ་མི་འགྲུབ་པའི་ཕྱིར་རོ། །
ཡང་རྟགས་ཀྱི་དགག་བྱའི་ཆོས་ལྡན་འགོག་ན་སྔར་གྱི་དགག་བྱ་བཀག་ནས་ཆོས་གཞན་མི་འཕེན་པའི་རྟགས་དེ་རང་གི་བསྒྲུབ་བྱ་འགོག་པའི་ཆོས་འགག་པའི་འགལ་བར་འགྱུར་ལ། དགག་བྱའི་ཆོས་འགོག་ན་སྔར་གྱི་དགག་བྱ་བཀག་ནས་ཆོས་གཞན་འཕེན་པ་བཀོད་པའི་རྟགས་དེས་རང་གི་ཆོས་ཅན་འགོག་པས་ཆོས་ཅན་འགོག་པའི་འགལ་བར་འགྱུར་རོ་ཟེར་བ་ལ། སྔ་མ་ལྟར་ལན་འདེབས་པའང་མེད་པ་གཞན་སེལ་མ་ཤེས་པར་ཟད་དོ། །

ཡང་སྟོང་ཉིད་ཆོས་ཅན། མེད་དགག་ཡིན་ཏེ། བསྒྲུབ་ཆོས་དོར་བའི་ཕྱིར། ཞེས་བཀོད་པའི་ཚེ་བསྒྲུབ་བྱའི་ཆོས་མེད་དགག་གི་ཐ་སྙད་དེ་མཐུན་ཕྱོགས་ཡིན་ན་དེའང་བསྒྲུབ་ཆོས་དོར་བ་ཡིན་པར་ཐལ་ལ། མི་མཐུན་ཕྱོགས་ཡིན་ན་དེ་ལ་རྟགས་མི་འཇུག་པར་ཐལ། འདོད་ན་རྗེས་འགྲོ་མེད་པར་འགྱུར་རོ་ཞེས་པ་ལ། ཁ་ཅིག་མེད་དགག་གི་ཐ་སྙད་མི་མཐུན་ཕྱོགས་ཡིན་པས་རྟགས་དེ་མི་འཇུག་མོད་ཀྱི། རྗེས་འགྲོ་མེད་པར་མི་འགྱུར་ཏེ། རྟགས་དེ་མེད་དགག་གི་ངོ་བོ་ལ་འཇུག་པའི་ཕྱིར་རོ། །
ཞེས་ལན་འདེབས་པའང་མེད་པ་གཞན་སེལ་མ་ཤེས་པར་ཟད་དོ། །
རྩོད་པ་དེ་གསུམ་ག་མེད་དགག་ནི་ཐ་སྙད་མ་ཡིན་དགག་ཏུ་རློམས་ནས་རྩོད་པ་ཡིན་ལ། ལན་འདེབས་པ་རྣམས་ཀྱིས་ཀྱང་དེ་བཞིན་དུ་ཁས་བླངས་ནས་ལན་གདབ་པའི་ཕྱིར་སྙིང་པོ་མེད་དོ། །
གལ་ཏེ་མེད་དགག་གི་ཐ་སྙད་མ་ཡིན་དགག་ཡིན་ན་དགག་སྒྲུབ་ངོ་བོ་གཅིག་ཏུ་འགྱུར་ལ། འདོད་

༼༢༡༧༽
ན་མཐར་དངོས་པོ་དང་དངོས་མེད་ཀྱང་ངོ་བོ་གཅིག་ཏུ་འགྱུར་རོ། །
དེས་ན་གཉིས་པ་རང་ལུགས་ལ། མེད་དགག་གི་ཐ་སྙད་མེད་དགག་ཉིད་ལས་གཞན་མ་ཡིན་ཅིང་། རྟགས་དགག་བྱའི་ཆོས་ལས་ལྡོག་ཅིང་རྟགས་ཀྱིས་དགག་བྱའི་ཆོས་འགོག་པས་གོང་དུ་བཀོད་པའི་སྐྱོན་དེ་དག་ལས་གྲོལ་བ་ཡིན་ནོ། །
ཡང་རྩོད་པ་བཞི་པ་ཆོས་ཅན། སྒྲ་མི་རྟག་སྒྲུབ་ཀྱི་གཏན་ཚིགས་ཡིན་ཏེ། ཚུལ་གསུམ་ཚང་བའི་ཕྱིར། ཞེས་བཀོད་པའི་ཚེ་ཚུལ་གསུམ་ཚང་བའི་སྤྱི་ལྡོག་མཐུན་ཕྱོགས་ཡིན་ན་ཚུལ་གསུམ་ཚང་བ་ཐམས་ཅད་ཀྱིས་སྒྲ་མི་རྟག་པར་སྒྲུབ་ནུས་པར་ཐལ་ལ། མི་མཐུན་ཕྱོགས་ཡིན་ན་རྟགས་དེ་ལ་ཚུལ་གསུམ་མི་ཚང་བར་ཐལ་ལོ་ཟེར་བ་ལ། ཁ་ཅིག་བྱས་པ་གཏན་ཚིགས་ཙམ་གྱིས་ཐ་སྙད་དུ་སྒྲུབ་པ་ན་ཚུལ་གསུམ་ཡང་མཐུན་ཕྱོགས་ཡིན་ལ། སྒྲ་མི་རྟག་པར་སྒྲུབ་པ་ན་མི་མཐུན་ཕྱོགས་ཡིན་ཞེས་སྐབས་ཕྱེ་ནས་ལན་འདེབས་པའང་ཚུལ་གསུམ་གྱི་སྤྱི་ལྡོག་བློ་ངོར་ཤར་བ་དེ་ཕྱོགས་གསུམ་གར་འགྲོ་བའི་ཚུལ་མ་ཤེས་པར་ཟད་དོ། །
རང་ལུགས་སྤྱི་ལྡོག་བློ་ངོར་ཕྱོགས་གཉིས་ཀ་མིན་པའི་ཕུང་གསུམ་པ་ཡིན་པའི་ཕྱིར་རྟགས་དེ་དག་འཐད་པ་ཡིན་ནོ། །
གལ་ཏེ་མེད་དགག་གི་ཐ་སྙད་མ་ཡིན་དགག་ཡིན་ན་དགག་སྒྲུབ་ངོ་བོ་གཅིག་ཏུ་འགྱུར་བར་དངོས་པོ་དང་དངོས་མེད་ངོ་བོ་གཅིག་ཏུ་འགྱུར་བར་ཐལ་ལོ། །

༼༢༡༨༽
གསུམ་པ་དེ་དག་ལྟོས་གཞིར་འཇོག་པའི་འཐད་པ་ནི། ཇི་སྙེད་རྟགས་སུ་བཀོད་པར་གྱུར་པ་དེ་སྙེད་ལྟོས་གཞི་ཕྱོགས་གསུམ་པོ་དེ་ལ་ལྟོས་པ་ཅན་ཤ་སྟག་ཡིན་པས་ན་དངོས་སུ་ལྟོས་གཞི་གང་རུང་མ་ཚང་ཡང་བློ་ངོར་ལྟོས་གཞི་གསུམ་ལ་ལྟོས་པ་ཉིད་དུ་འདོད་པ་ཡིན་ནོ། །
གོང་དུ་བཤད་པའི་དོན་རྣམས་གསལ་བར་བྱ་བའི་ཕྱིར་སྐབས་བསྡུ་བ་དགག་སྒྲུབ་སེལ་བས་བྱེད་པའི་ལུགས་འདི་ལ་རྫས་ལྡོག་ཕྱེ་ནས་མཐུན་མི་མཐུན་གྱི་ཕྱོགས་གཉིས་སུ་འདུ་ཚུལ་ལ་དཔྱད་ནས་མི་འཐད་པར་སེམས་པའི་རྩོད་པའི་ཉེས་པས་མི་གནོད་དེ། ཚད་མའི་ཡུལ་སྣང་བཏགས་བསྲེས་པ་གཞན་སེལ་གྱི་རྣམ་གཞག་ཉིད་ལ་མཁས་པའི་ཕྱིར་རོ། །
བར་སྐབས་ཀྱི་ཚོགས་སུ་བཅད་པའོ།།  །།གཉིས་པ་དེ་ལ་ལྟོས་པའི་རྟགས་ཀྱི་རབ་ཏུ་དབྱེ་བ་ལ་གསུམ་སྟེ། ཡང་དག་དང་། ལྟར་སྣང་དང་། དེ་དག་གི་ངེས་པའོ། །
དང་པོ་ལའང་གསུམ་སྟེ། མཚན་ཉིད། མཚན་གཞི། མཚོན་

༼༢༡༩༽
བྱའི་རབ་ཏུ་དབྱེ་བའོ། །
དང་པོ་ལ་གཉིས་ཏེ། མཚན་ཉིད་ངོས་གཟུང་བ་དང་། དེ་མཚན་ཉིད་དུ་ཇི་ལྟར་འགྲོ་བའི་ཚུལ་ལོ། །
དང་པོ་ལ་དགག་གཞག་སྤང་གསུམ་ལས། དང་པོ་ནི། མུ་སྟེགས་བྱེད་སྣོད་ཀྱི་རྗེ་ན་རེ། རྟགས་ཡང་དག་གི་མཚན་ཉིད་གཞན་དུ་མི་འཐད་པ་ཞེས་བྱ་བའི་ཚུལ་གཅིག་ཡིན་ཞེས་དང་། བོད་ཁ་ཅིག་ཕྱོགས་ཆོས་དང་རྗེས་འགྲོའི་ཚུལ་ལམ། ཕྱོགས་ཆོས་དང་ལྡོག་པའི་ཚུལ་ཏེ་ཚུལ་གཉིས་ཡིན་ཞེས་དང་། རིག་པ་ཅན་པ་ཤེས་འདོད་ལ་མཐོང་བ་སྔ་མ་ཅན་དང་། མཐུན་ཕྱོགས་ལ་མཐོང་བ་ལྷག་མ་ཅན། མི་མཐུན་ཕྱོགས་ལ་མ་མཐོང་བ་སྤྱི་ལ་མ་མཐོང་བ། མངོན་སུམ་དང་ལུང་གཉིས་ཀྱིས་མི་གནོད་པ་འགལ་བ་མེད་པ་སྟེ་ཚུལ་བཞི་ཡིན་ཞེས་དང་། ཁ་ཅིག་ཚུལ་གསུམ་དང་། སོ་སོར་ངེས་པ་དང་། གནོད་པ་མེད་པའི་ཡུལ་ཅན་ཏེ་ལྔ་ཞེས་དང་། ཡང་ཁ་ཅིག་ཚུལ་གསུམ་གྱི་སྟེང་དུ་བསྒྲུབ་བྱ་ལ་གནོད་པ་འབབ་པའི་རྟགས་གཅོད་པ་ལ་གནོད་པ་མེད་པའི་ཡུལ་ཅན། འགལ་བ་ལ་མི་འཁྲུལ་པ་གཅོད་པ་ལ་བརྗོད་པར་འདོད་པའི་གྲངས་གཅིག་ལ། ཚུལ་གསུམ་བློའི་ངེས་པ་སྟེ་དྲུག་ཡིན་ཞེས་ཚུལ་གཅིག་ནས་ནི་དྲུག་

༼༢༢༠༽
གི་བར་གྱི་རྣམ་གཞག་ཉི་ཚེ་བའི་ཚུལ་ཚུལ་གསུམ་ལས་གཞན་དུ་འདོད་པ་དེ་དག་ཐམས་ཅད་འཁྲུལ་ཏེ། ཚུལ་གསུམ་མ་ཚང་ན་བསྒྲུབ་བྱ་དཔོག་མི་ནུས་པས་རྟགས་ཡང་དག་ཏུ་མི་འགྱུར་ཞིང་། ཚུལ་གསུམ་ཚང་ན་མཚན་ཉིད་གཞན་རྣམས་དོན་མེད་པའི་ཕྱིར་རོ། །
འདི་ལྟར་བསྒྲུབ་བྱ་ལ་དངོས་སུ་གནོད་པ་ནི་འོག་ཏུ་འཆད་འགྱུར་ལྟར་གྱི་ཚད་མས་བསལ་བ་ཡིན་ལ། དེ་ནི་ཕྱོགས་ཆོས་གྲུབ་པ་ཉིད་ཀྱིས་གཅོད་ཅིང་། ཚུལ་གསུམ་ཚད་མས་གྲུབ་པ་ལ་འགལ་བ་ལ་མི་འཁྲུལ་བའང་མི་སྲིད་དེ། ཕྱོགས་ཆོས་གྲུབ་པའི་གཞི་ལ་བསྒྲུབ་བྱ་མེད་ན་མི་འཁྲུལ་བ་མེད་ལ། ཡོད་ན་དེ་དང་འགལ་བ་མི་སྲིད་དོ། །
གཉིས་པ་རང་ལུགས་གཞག་པ་ནི། འདིར་ཕྱོགས་ཆོས་གྲུབ་ཅིང་འབྲེལ་པ་ངེས་པ་ནི་གཏན་ཚིགས་ཀྱི་མཚན་ཉིད་སྐྱོན་མེད་ཡིན་ནོ། །
འདིར་ཡང་ཕྱོགས་ཆོས་གྲུབ་པ་སོགས་རྐང་པ་གཅིག་འགྲེལ་པ་དཀྱུས་སུ་ཤོར་བའོ། །
གསུམ་པ་རྩོད་པ་སྤང་བ་ནི། ཁ་ཅིག་དེ་ལྟར་ཕྱོགས་ཆོས་གྲུབ་པ་དང་འབྲེལ་པ་ངེས་པ་སྟེ་ཚུལ་གཉིས་པ་ཁོ་ནར་ཐལ་ཟེར་ན་མཐུན་ཕྱོགས་ལ་སྒྲུབ། མི་མཐུན་ཕྱོགས་ལ་འགོག་བྱེད་ཀྱི་ཚད་མ་གཉིས་མེད་ན་འབྲེལ་པ་མི་འགྲུབ་ཅིང་། འབྲེལ་པ་གྲུབ་ན་རྗེས་སུ་འགྲོ་ལྡོག་གི་ཚུལ་གྲུབ་པས་སྐྱོན་

༼༢༢༡༽
མེད་དོ། །
ཡང་རྗེས་འགྲོ་ཙམ་པོ་འཁྲུལ་ཞིང་རྗེས་འགྲོ་ཁྱད་པར་ཅན་དུ་ལྡོག་པའང་འདུས་པས་ན་རྗེས་འགྲོ་ཡིས་ལྡོག་པ་འཕེན་པར་འདོད་ན་མི་འཐད་དོ་ཟེར་ན། ཡོད་ན་ཡོད་པའི་རྗེས་འགྲོ་དེ་ཉིད་ལོག་ན་ལྡོག་པ་ལ་མི་འཁྲུལ་བས་འགལ་བ་མེད་པའི་ཕྱིར་སྐྱོན་གཉིས་ཀ་མེད་དོ། །
གཉིས་པ་དེ་མཚན་ཉིད་དུ་ཇི་ལྟར་འགྲོ་བའི་ཚུལ་ནི། རྟགས་ཡང་དག་དེ་ཚུལ་གསུམ་ངེས་པ་ཡིན་ནམ། ངེས་རུང་ཙམ་ཡིན་ཞེ་ན། ངེས་རུང་ཙམ་ནི་རྟགས་ཡང་དག་མིན་ཏེ། ད་དུང་ཐེ་ཚོམ་ཡོད་པའི་ཕྱིར། ངེས་པ་ནི་རྟགས་ཡང་དག་ཡིན་ཏེ། དེས་བསྒྲུབ་བྱ་གོ་བར་བྱེད་པའི་ཕྱིར་རོ། །
ཚུལ་འདི་ལ་གཞན་གྱིས་བཀོད་པའི་ཀླན་ཀ་ཚུལ་གསུམ་མ་ངེས་པའི་སྔར་རྟགས་མ་ཡིན་པས། དེ་ལ་རྟགས་འཛིན་སེམས་སྐྱེས་པ་ནི་རྟགས་མིན་པས་རྟགས་འཛིན་སྐྱེས་པར་ཐལ་བ་དེ་འཇུག་པ་མེད་དེ། ཁོ་བོ་ཅག་རྟགས་སུ་དགོད་བྱའི་ངོ་བོ་དུ་བ་དང་བྱས་པ་ལ་སོགས་པ་ལས་རྟགས་འཛིན་སེམས་སྐྱེ་བར་འདོད་ཀྱི། རྟགས་ཀྱི་མཚན་ཉིད་ཚུལ་གསུམ་ངེས་པ་ལས་སྐྱེ་བར་མི་འདོད་པའི་ཕྱིར་ཏེ། རྟགས་འཛིན་སེམས་ཁྱད་གཞི་འཛིན་པའི་བློ་དང་། ཚུལ་གསུམ་ངེས་པ་ཁྱད་ཆོས་འཛིན་པའི་བློ་ཡིན་པར་འདོད་པའི་ཕྱིར་རོ། །

༼༢༢༢༽
གཉིས་པ་མཚན་གཞི་ལ་གཉིས་ཏེ། གཞན་གྱི་འདོད་པ་མི་འཐད་པའི་ཆ་དགག་པ་དང་། རང་གི་ལུགས་རྩོད་བྲལ་དུ་གཞག་པའོ། །
དང་པོ་ནི། ཁ་ཅིག་རྩོད་གཞིས་ཁྱད་པར་དུ་བྱས་པ་ལའི་དུ་བ་དང་། སྒྲའི་བྱས་པ་ལྟ་བུ་རྟགས་ཀྱི་མཚན་གཞིར་འདོད་དོ། །
དེ་ལ་རྟགས་དེ་ཤེས་འདོད་ཀྱི་སྟེང་དུ་མི་ལྡན་པ་གཅོད་པ་ཙམ་ཞིག་རྩོད་གཞི་ཞེས་པའི་སྒྲ་དེ་ཡིས་བྱེད་པ་ཡིན་ན་ཡུ་བུ་ཅག་ལ་རྩོད་པ་མེད་དེ། ངེད་ཀྱང་དེ་འདོད་པ་ཡིན་པས་སོ། །
གལ་ཏེ་རྩོད་གཞི་ཉིད་ལས་གཞན་ལ་ལྡན་པ་གཅོད་པ་ཡིན་ན་ནི་རྟགས་དེ་མཐུན་དཔེ་ལ་རྗེས་འགྲོ་མེད་པས་ཐུན་མིན་གྱི་མ་ངེས་པར་འགྱུར་བ་ཟློག་མི་ནུས་སོ། །
བསྒྲུབ་བྱའི་ཆོས་མེ་དང་མི་རྟག་པ་སོགས་ཀྱང་དེ་དང་འདྲ་སྟེ། རྩོད་གཞི་ལ་མི་ལྡན་པ་གཅོད་ན་འཐད་ཀྱི། གཞན་གཅོད་ན་མི་འཐད་དོ། །
གཉིས་པ་རང་གི་ལུགས་རྩོད་བྲལ་དུ་གཞག་པ་ནི། རྟགས་ཀྱི་མཚན་གཞི་གཞན་སེལ་ཡིན་ཏེ། ཡུལ་དུས་རྣམ་པས་ཁྱད་པར་དུ་མ་བྱས་པའི་དུ་བ་དང་། བྱས་པ་སོགས་ཀྱི་སྤྱི་ལྡོག་རྟགས་སུ་དགོད་བྱ་དང་ངོ་བོ་

༼༢༢༣༽
གཅིག་ཏུ་ཞེན་པ་དེའོ། །
འདི་ལ་གཞན་གྱིས་རྟགས་ཀྱི་སྤྱི་མི་སྲིད་དོ་ཟེར་བའི་ཀླན་ཀ་འཇུག་པ་མེད་དེ། རྫས་ཀྱི་སྤྱི་མེད་ཀྱང་གཞན་སེལ་གྱི་སྤྱི་ཡོད་པས་མི་འགལ་བས་སོ། །
གསུམ་པ་མཚོན་བྱའི་རབ་ཏུ་དབྱེ་བ་ལ་གསུམ་སྟེ། ཇི་ལྟར་འབྱེད་པའི་ཚུལ། དབྱེ་བའི་རང་བཞིན་ངེས་པར་བྱ་བ། དེ་དག་གི་འབྲེལ་པ་ལ་ལོག་རྟོག་དགག་པའོ། །
དང་པོ་ལ་གཉིས་ཏེ། དབྱེ་བའི་རྣམ་གྲངས་གཞན་དགོད་པ་དང་། འདིར་བཤད་བྱ་ངོས་གཟུང་བའོ། །
དང་པོ་ནི། མཚན་ཉིད་དེ་དང་ལྡན་པ་ཡི་གཏན་ཚིགས་དེ་ལ་དབྱེ་ན་དབྱེ་སྒོ་ཐ་དད་པའི་དབང་གིས་དུ་མར་འགྱུར་ཏེ། རྟགས་སུ་དགོད་བྱའི་སྒོ་ནས་མེད་དགག་རྟགས་སུ་དགོད་པ་དང་། མ་ཡིན་དགག་རྟགས་སུ་དགོད་པ་གཉིས། བསྒྲུབ་བྱའི་ཆོས་ཀྱི་སྒོ་ནས་མེད་དགག་སྒྲུབ་པ་དང་། མ་ཡིན་དགག་སྒྲུབ་པ་གཉིས། འབྲེལ་བའི་སྒོ་ནས་བདག་གཅིག་པ་དང་། དེ་ལས་བྱུང་བ་གཉིས། སྒྲུབ་ཚུལ་གྱི་སྒོ་ནས་དོན་སྒྲུབ་དང་། ཐ་སྙད་སྒྲུབ་གཉིས། སྒྲུབ་བྱེད་ཀྱི་སྒོ་ནས་གྲགས་པ་དང་། དངོས་པོ་སྟོབས་ཞུགས་གཉིས་རྣམས་སུ་ཡོད་པའི་ཕྱིར། 

༼༢༢༤༽
གཉིས་པ་འདིར་བཤད་བྱ་ངོས་གཟུང་བ་ནི། ཆོས་ཀྱི་གྲགས་པས་རྣམ་འགྲེལ་ངེས་གཉིས་ཆར་དུ། དགག་རྟགས་ཐམས་ཅད་མཐར་སྣང་རུང་མ་དམིགས་པར་འདུ་བས་ན་དཔེ་གཅིག་གི་སྟེང་དུ་གཏན་ལ་དབབ་ཏུ་རུང་བས་གཅིག་ཏུ་བསྡུས་ལ། སྒྲུབ་རྟགས་མཐའ་དག་དཔེ་གཅིག་གི་སྟེང་དུ་གཏན་འབེབས་མི་ནུས་པས་རང་བཞིན་དང་འབྲས་བུ་གཉིས་སུ་ཕྱེས་ཏེ་སྦྱོར་བ་ཡི་སྒོ་ནས་གསུམ་དུ་ངེས་པ་མཛད་དོ། །
གཉིས་པ་དབྱེ་བའི་རང་བཞིན་ངེས་པར་བྱ་བ་ལ་གསུམ་སྟེ། མ་དམིགས་པ་དང་། རང་བཞིན་དང་། འབྲས་བུའོ། །
དང་པོ་ལ་གསུམ་སྟེ། མཚན་ཉིད། དབྱེ་བ། དགག་རྟགས་ཀྱི་འབྲེལ་པ་ངེས་པའི་ཚུལ་ལོ། །
དང་པོ་ནི། དགག་བྱ་འགོག་པ་ལ་ཚུལ་གསུམ་ཚང་བ་ཡིན་ནོ། །
གཉིས་པ་དབྱེ་བ་ལ་གཉིས། ཡོད་ངེས་འགོག་ནུས་ཀྱང་མེད་ངེས་སུ་བསྒྲུབ་མི་ནུས་པ་མི་སྣང་བ་མི་དམིགས་པ་དང་། མེད་ངེས་སུ་སྒྲུབ་པ་འགལ་བ་དམིགས་པའོ། །

༼༢༢༥༽
དང་པོ་ནི། ངོ་བོ་མི་དམིགས་པ་ལ་རང་བཞིན། རྒྱུ། ཁྱབ་བྱེད། འབྲས་བུ་མི་དམིགས་པ་སྟེ་བཞི་ཡོད་པའི་དཔེར་བརྗོད་རིམ་བཞིན། ལྟོ་བ་ལྡིར་བའི་རྣམ་པས་དབེན་པའི་འཇིམ་གོང་ལ་བུམ་པ་མེད་དེ། བུམ་པ་ཡོད་ན་སྣང་དུ་རུང་བ་ལས། བུམ་པ་ཡོད་པར་ཚད་མས་མ་དམིགས་པའི་ཕྱིར་དང་། སྔོ་འཕྱུར་དང་ལྡན་པའི་རྒྱ་མཚོར་དུ་བ་མེད་དེ། མེ་མེད་པའི་ཕྱིར་དང་། བར་མཚམས་མེད་པའི་རྡོ་ལེབ་ཀྱི་གཞིར་ཤུག་པ་མེད་དེ། ཤིང་མེད་པའི་ཕྱིར་དང་། སྒྲིབ་རྐྱེན་དང་བྲལ་བའི་བར་སྣང་གི་འོག་གཞིར་དངོས་རྒྱུ་མེ་མེད་དེ། དངོས་འབྲས་དུ་བ་མེད་པའི་ཕྱིར་ཞེས་པ་ལྟ་བུ་རྣམས་སོ། །
གཉིས་པ་འགལ་བ་དམིགས་པ་ལ་རྣམ་པ་གཉིས་ཡོད་དེ། ལྷན་ཅིག་མི་གནས་འགལ་དང་། ཕན་ཚུན་སྤང་འགལ་དམིགས་པའོ། །
དང་པོ་ལ་གཉིས། གཞན་ལུགས་ཀྱི་མི་འཐད་པའི་ཆ་དགག་པ། འཐད་ལྡན་རང་ལུགས་སུ་གཞག་པའོ། །

༼༢༢༦༽
དང་པོ་ནི། གྲང་རེག་དང་། དེའི་རྒྱུ་ནུས་པ་ཐོགས་མེད་གྲང་འབྲས་སྤུ་ལོང་བྱེད། གྲང་བའི་ཁྱབ་བྱ་བ་མོའི་རེག་པ་སྟེ་བཞི་པོ་མེས་འགོག་ན་རང་བཞིན་འགལ་བ་དམིགས་པ་བཞི། ཙནྡན་གྱི་མེས་འགོག་ན་འགལ་བའི་ཁྱབ་བྱ་དམིགས་པ་བཞི། དུ་བས་འགོག་ན་འགལ་བའི་འབྲས་བུ་དམིགས་པ་བཞི། མེ་རྒྱུ་ནུས་པ་ཐོགས་མེད་ཀྱིས་འགོག་ན་འགལ་བའི་རྒྱུ་དམིགས་པ་བཞི་སྟེ་སྦྱོར་བ་བཅུ་དྲུག་ཏུ་གྲངས་ངེས་ཟེར་ཡང་ནུས་པ་ཐོགས་མེད་ནི་སྐད་ཅིག་གཉིས་པ་ལ་མེ་སྐྱེད་ངེས་ཀྱི་བུད་ཤིང་ཡིན་པས་མེ་མིན་ཞིང་། ནུས་པ་ཐོགས་མེད་དུ་འཇོག་པ་སྐད་ཅིག་གི་ལྡོག་པ་ཡིན་པས་རྒྱུན་མེད་པའི་ཕྱིར་ན་དེས་གྲང་རེག་འགོག་མི་ནུས་སོ། །

གཉིས་པ་འཐད་ལྡན་རང་ལུགས་སུ་གཞག་པ་ནི། ཚད་མའི་གཞུང་རྣམས་ལས་རྣམ་གཞག་མང་པོ་བཤད་ཀྱང་། ནུས་པ་ཐོགས་མེད་མ་གཏོགས་པའི་འགོག་ནུས་སྔ་མ་བཅུ་གཉིས་པོ་དེར་འདུ་བ་ཡིན་ནོ། །
དེ་ལ་འགལ་བའི་རང་བཞིན་དམིགས་པ་བཞི་ནི། རང་བཞིན་དང་འགལ་བའི་རང་བཞིན་དམིགས་པ། རྒྱུ་དང་འགལ་བའི་རང་བཞིན་དམིགས་པ། འབྲས་བུ་དང་འགལ་བའི་རང་བཞིན་དམིགས་པ། ཁྱབ་བྱེད་དང་འགལ་བའི་

༼༢༢༧༽
རང་བཞིན་དམིགས་པ་བཞི་སྟེ་རིམ་པ་བཞིན། མེ་ཚད་མའི་སྟོབས་ཀྱིས་ངེས་པའི་ཤར་གཞིར་གྲང་རེག་མེད་དེ། མེ་ཚད་མའི་སྟོབས་ཀྱིས་ངེས་པའི་ཕྱིར། དེ་བཞིན་དུ་ཆོས་ཅན་དང་རྟགས་གཉིས་རིགས་འགྲོས་སུ་སྦྱར་ཏེ། གྲང་འབྲས་སྤུ་ལོང་བྱེད་དང་། གྲང་རེག་གི་རྒྱུ་དང་། བ་མོའི་རེག་པ་མེད་པར་སྒྲུབ་པ་རྣམས་སོ། །
འགལ་བའི་འབྲས་བུ་དམིགས་པ་བཞི་ནི། རང་བཞིན་དང་འགལ་བའི་འབྲས་བུ་དམིགས་པ། རྒྱུ་དང་འགལ་བའི་འབྲས་བུ་དམིགས་པ། འབྲས་བུ་དང་འགལ་བའི་འབྲས་བུ་དམིགས་པ། ཁྱབ་བྱེད་དང་འགལ་བའི་འབྲས་བུ་དམིགས་པ་བཞི་སྟེ། དུ་བ་དྲག་འཕྱུར་བས་ཁྱབ་པར་ནོན་པའི་ཤར་གཞིར་གྲང་རེག་དང་། གྲང་འབྲས་སྤུ་ལོང་བྱེད་དང་། གྲང་རེག་གི་དངོས་རྒྱུ་དང་། བ་མོའི་རེག་པ་མེད་དེ། དུ་བ་དྲག་འཕྱུར་བས་ཁྱབ་པར་ནོན་པའི་ཕྱིར་ཞེས་སོ་སོར་སྦྱར་བའོ། །
འགལ་བའི་ཁྱབ་བྱ་དམིགས་པ་བཞི་ནི། རང་བཞིན་རང་འགལ་བའི་ཁྱབ་བྱ་དམིགས་པ། རྒྱུ་དང་འགལ་བའི་ཁྱབ་བྱ་དམིགས་པ། འབྲས་བུ་དང་འགལ་བའི་ཁྱབ་བྱ་དམིགས་པ། ཁྱབ་བྱེད་དང་འགལ་བའི་ཁྱབ་བྱ་དམིགས་པ་བཞི་སྟེ། ཙན་མེ་ཚད་མས་དམིགས་པ་ཤར་གཞིར་སྔ་མ་ལྟར་བཞི་པོ་མེད་དེ། ཙན་མེ་ཚད་མས་དམིགས་པའི་ཕྱིར་ཞེས་སོ་སོར་སྦྱར་བ་རྣམས་སོ། །
གལ་ཏེ་ཙནྡན་གྱི་མེ་ཡིས་ཁྱད་པར་དུ་བྱས་པའི་ཕྱིར་འགལ་བའི་རང་བཞིན་དམིགས་པར་འདུ་བས་ན་འགལ་བའི་ཁྱབ་བྱ་དམིགས་པ་བཞི་པོའང་དགོས་པ་མེད་དོ་ཞེ་ན། སྐྱོན་མེད་དེ། ཙནྡན་གྱི་མེ་མེ་ཡིན་པས་གྲང་རེག་འགོག་ནུས་ཤིང་། མེ་སྤྱི་དང་

༼༢༢༨༽
ཐ་དད་དུ་བློ་ལ་འཆར་དུའང་རུང་བས་སོ། །
དེ་ལྟ་མ་ཡིན་ན་མུན་པ་འགོག་པ་ལ་མར་མེ་དང་། རྟག་པ་འགོག་པ་ལ་རྩོལ་བྱུང་ལ་སོགས་པ་གཞུང་ལུགས་ལས་བྱེ་བྲག་བཀོད་པ་ཐམས་ཅད་ནུབ་པར་འགྱུར་ཏེ། དེ་དག་གི་སྤྱི་སྣང་བ་དང་བྱས་པ་ལ་སོགས་པར་མཐར་ཐུག་པའི་ཕྱིར་རོ། །
ཡང་ཙནྡན་གྱི་དུ་བས་གྲང་རེག་སྐོར་བཞི་འགོག་པའི་རང་བཞིན་དང་འགལ་བའི་ཁྱབ་བྱའི་འབྲས་བུ་དམིགས་པ་སོགས་བཞི་བཀོད་ན་རུང་ངོ་ཞེ་ན། མི་རུང་སྟེ། དུ་བ་དྲག་འཕྱུར་བས་འགོག་ནུས་པ་ནི་མེ་མ་མཐོང་བར་དུ་བ་མཐོང་བའི་དབང་དུ་བྱས་པ་ཡིན་ལ། ཙན་མེ་མ་ངེས་པར་ཙནྡན་གྱི་དུ་བ་ངེས་པ་མེད་ཅིང་། ཙན་མེ་ངེས་པ་དེའི་ཚེ་ཙན་མེ་རྟགས་སུ་འོས་ཀྱི། དེའི་དུ་བ་རྟགས་སུ་མི་འོས་པའི་ཕྱིར་རོ། །
གཉིས་པ་ཕན་ཚུན་སྤང་འགལ་དམིགས་པ་ནི། ཕན་ཚུན་སྤངས་པ་དངོས་ལ་ནི་རྟག་པ་དང་མི་རྟག་པ་ལྟ་བུ་ཅིག་ཤོས་ཡོངས་གཅོད་དུ་གྲུབ་ན་ཅིག་ཤོས་རྣམ་བཅད་དུ་གྱུར་པ་ཡིན་པས་རྟགས་དང་རྟགས་ཅན་གཉིས་སུ་སྦྱོར་བ་མེད་ཀྱང་། དེ་ཡིས་ཁྱད་པར་དུ་བྱས་པ་དམིགས་པ་ནི་ཁྱབ་བྱེད་འགལ་བ་དམིགས་པ་ཡིན་ནོ། །
དེ་ནི་སྒྲ་རྟག་དངོས་ཀྱིས་སྟོང་སྟེ། བྱས་པའི་ཕྱིར་ལྟ་བུ་འདིར་དགག་བྱ་རྟག་པའི་དངོས་པོ་དེ་ལ་མ་བྱས་པས་ཁྱབ་ལ། དེ་དང་འགལ་བ་བྱས་པ་དམིགས་པ་ནི་ཁྱབ་བྱེད་འགལ་བ་དམིགས་པ་ཞེས་བྱའོ། །
ཚད་མས་གནོད་པའི་འགལ་བ་དཔེར་

༼༢༢༩༽
ན། ལྗོན་ཤིང་ཁྱོད་འཇིག་མི་འཇིག་མ་ངེས་པ་མ་ཡིན་ཏེ། ཁྱོད་འཇིག་པ་རྒྱུ་གཞན་ལ་ལྟོས་པ་མེད་པའི་ཕྱིར། ཞེས་མ་ངེས་པའི་འགལ་ཟླ་ངེས་པའི་ཁྱབ་བྱ་ལྟོས་མེད་རྟགས་སུ་བཀོད་ནས་མ་ངེས་པ་འགོག་པ་ལྟ་བུ་ཡང་ཁྱབ་བྱེད་འགལ་བ་དམིགས་པར་འདུས་ཏེ། ལོགས་སུ་མེད་དོ། །

གསུམ་པ་དགག་རྟགས་ཀྱི་འབྲེལ་པ་ངེས་པའི་ཚུལ་ལ་གཞན་གྱི་འདོད་པ་འཁྲུལ་པར་བསྟན་པ་དང་། མ་འཁྲུལ་བ་རང་གི་འདོད་པ་དགོད་པ་གཉིས་ལས། དང་པོ་ནི། དངོས་པོའི་སྟེང་ན་འབྲེལ་པ་ཡོད་པར་འདོད་པ་ནི་སྔར་བཀག་ཟིན་ལ། ཁ་ཅིག་གིས་ལྷན་ཅིག་ནི་མི་གནས་འགལ་དེ་འགལ་ཟླའི་སྟོབས་ལྡན་ལ་སོགས་བཞི་པོ་མེད་པའི་ཚོགས་པས་སྐྱེའོ་ཟེར་བ་འཁྲུལ་ཏེ། འགལ་ཟླའི་རྟགས་མེ་ལོག་ཀྱང་རེག་བྱ་བཏང་སྙོམས་པར་སྲིད་པའི་ཕྱིར་རོ། །
གཉིས་པ་མ་འཁྲུལ་བ་རང་གི་འདོད་པ་དགོད་པ་ནི། ངོ་བོ་དམིགས་པ་ནི་འབྲེལ་ཡུལ་ལོག་པས་འབྲེལ་ཆོས་ཉིད་ལོག་པར་ཚད་མས་ངེས་པས་བཟློག་འབྲེལ་བློ་ངོར་གྲུབ་པ་ཡིན་གྱི། དོན་འབྲེལ་མེད་དོ། །
དེས་ན་

༼༢༣༠༽
རྒྱུ་མི་དམིགས་པ་དང་འབྲས་བུ་མི་དམིགས་པ་ནི་དེ་བྱུང་གི་འབྲེལ་བ་བཟློག་པ་ཡིན་ལ། རང་བཞིན་མི་དམིགས་པ་དང་། ཁྱབ་བྱེད་མི་དམིགས་པ་དང་། ཕན་ཚུན་སྤང་འགལ་རྣམས་ནི་བདག་གཅིག་པ་བཟློག་པ་ཡིན་ནོ། །
འགལ་བ་དམིགས་པ་ནི་འགལ་ཟླ་གྲུབ་ན་ཅིག་ཤོས་གནོད་པས་ཁེགས་པས་བཟློག་འབྲེལ་དཔྱད་མི་དགོས་སོ། །
གཉིས་པ་རང་བཞིན་གྱི་རྟགས་ལ་དངོས་དང་། སྐྱོན་སྤང་བ་གཉིས་ཀྱི། དང་པོ་ནི། ཡིན་པ་སྒྲུབ་པ་ལ་ཚུལ་གསུམ་ཚང་བ་ནི་དེའི་མཚན་ཉིད་ཡིན་པས་མཚན་ཉིད་དེ་ལྡན་སྒྲུབ་ཆོས་དང་ངོ་བོ་དབྱེར་མེད་དུ་སྒྲུབ་པའི་རིགས་ཐམས་ཅད་རང་བཞིན་གྱི་རྟགས་ཡིན་ནོ། །
དབྱེ་ན། བུམ་པ་མི་རྟག་སྟེ། ཡོད་པའི་ཕྱིར། ལྟ་བུ་རང་བཞིན་དག་པ་བ་དང་། དེའི་རྟགས་ལ་བྱས་པ་བཀོད་པ་ལྟ་བུ་ཁྱད་པར་ལྟོས་པ་བ་གཉིས་ཡོད་དོ། །
དེ་གཉིས་དག་ལྟོས་སུ་འཇོག་པའི་རྒྱུ་མཚན་ནི་ཡོད་ཅེས་བརྗོད་ན་རྒྱུ་རྐྱེན་ལ་མ་ལྟོས་ཀྱང་ཡོད་པར་རློམ་པའི་ཕྱིར་དང་། བྱས་ཞེས་བརྗོད་ན་རྒྱུ་རྐྱེན་གང་གིས་བྱས་ཞེས་དཔྱོད་པ་ལ་ལྟོས་པའི་ཕྱིར་རོ། །
དེ་ཡི་ཆ་མཐུན་པ་མུ་སྟེགས་བྱེད་རྟགས་གཞན་དུ་འདོད་པའི་རྒྱུ་ཚོགས་ཚང་བ་ལས་འབྲས་བུ་སྐྱེ་རུང་དཔོག་པ་དང་། དུ་རྒྱུ་ནུས་པ་ཐོགས་མེད་ཀྱིས་མི་

༼༢༣༡༽
རྟག་པའི་དུ་བ་སྒྲུབ་པ་ལ་སོགས་པའང་འདིའི་ཁོངས་སུ་བསྡུ་བ་ཡིན་ནོ། །
གཉིས་པ་སྐྱོན་སྤང་བ་ནི། དུ་རྒྱུ་ནུས་པ་ཐོགས་མེད་ཀྱིས་མི་རྟག་པའི་དུ་བ་སྒྲུབ་པ་ལྟ་བུ་རང་བཞིན་གྱི་རྟགས་སུ་མི་རུང་སྟེ། རྫས་ཐ་དད་པའི་ཕྱིར་རོ་ཞེ་ན། དེ་གཉིས་རྫས་མི་གཅིག་ཀྱང་དུ་རྒྱུ་ནུས་པ་ཐོགས་མེད་དུ་འཇོག་པ་དུ་བ་སྐྱེ་བཞིན་པ་མཐོང་བ་ལ་ལྟོས་པས། དོན་དུ་དུ་བ་སྐྱེ་བཞིན་པ་དང་མི་རྟག་པའི་དུ་བ་གཉིས་བདག་གཅིག་པ་ཡིན་པ་དེའི་ཕྱིར་ཐ་དད་དུ་ཐལ་བའི་སྐྱོན་དེ་མི་འགོའོ། །
རྒྱུ་ཉིད་ལ་སེམས་ན་ནི་ཐ་དད་པའི་ཕྱིར་རང་བཞིན་གྱི་རྟགས་མ་ཡིན་ནོ། །
གསུམ་པ་འབྲས་བུའི་རྟགས་ལ་གཉིས་ཏེ། དངོས་དང་། རྩོད་པ་སྤང་བའོ། །
དང་པོ་ནི། ཡོད་པ་སྒྲུབ་པ་ལ་ཚུལ་གསུམ་ཚང་བ་འབྲས་རྟགས་ཀྱི་མཚན་ཉིད་ཡིན་པས། མཚན་ཉིད་དེ་ལྡན་དེ་བྱུང་བའི་འབྲེལ་བ་ལ་བཞག་པ་ཐམས་ཅད་འབྲས་བུའི་རྟགས་ཡིན་ནོ། །
དབྱེ་ན་དུ་ལྡན་གྱི་ལ་ལ་མེ་ཡོད་དེ། དུ་བ་ཡོད་པའི་ཕྱིར་ལྟ་བུ་རྒྱུའི་ལྡོག་པ་སྒྲུབ་པའི་འབྲས་རྟགས། ནམ་མཁའི་དུ་བ་ལོང་ལོང་པོ་འདི་རང་རྒྱུ་མེ་སྔོན་སོང་ཡིན་

༼༢༣༢༽
ཏེ། དུ་བ་ཡིན་པའི་ཕྱིར་ལྟ་བུ་རྒྱུ་སྔོན་སོང་སྒྲུབ་པའི་འབྲས་རྟགས། མཚན་མོ་ནགས་མེ་འབར་བའི་རི་ལ་དུ་བ་ཡོད་དེ། ནགས་མེ་འབར་བའི་ཕྱིར་ལྟ་བུ་རྒྱུ་ཆོས་རྗེས་དཔོག་གི་འབྲས་རྟགས་དང་གསུམ་ཡོད་དོ། །
མུ་སྟེགས་བྱེད་རྟགས་གཞན་དུ་འདོད་པ་ཆུ་སྐྱར་གྱི་རྟགས་ལས་ཆུ་དཔོག་པ་ལ་སོགས་པ་དེ་དང་ཆ་མཐུན་པ་ཐམས་ཅད་ཀྱང་འབྲས་རྟགས་ཀྱི་ཁོངས་སུ་བསྡུ་རུང་བ་ཡིན་ནོ། །

གཉིས་པ་རྩོད་པ་སྤང་བ་ནི། བུམ་པའི་ངག་ལས་བུམ་པའི་སྤྱི་རྟོགས་པ་ཤར་བ་ལྟ་བུ་འབྲས་རྟགས་སུ་མི་རུང་སྟེ། སྤྱི་དངོས་མེད་ལས་ངག་དངོས་པོ་མི་སྐྱེ་བའི་ཕྱིར་ཞེ་ན། དངོས་མེད་ནི་དངོས་པོ་དང་ངོ་བོ་གཅིག་དང་ཐ་དད་གང་དུའང་མ་གྲུབ་ཀྱང་། སེལ་བའི་འཛིན་སྟངས་ཀྱིས་ཐ་དད་དུ་སྒྲུབ་རུང་བའི་ཕྱིར་སྐྱོན་ལས་གྲོལ་བ་ཡིན་ཏེ། སྤྱི་ཤར་བའི་བརྗོད་འདོད་ཀྱིས་ཉེར་ལེན་བྱས། ལྕེ་རྐན་སོགས་ཀྱི་བྱེད་པས་ལྷན་ཅིག་བྱེད་རྐྱེན་བྱས་པ་ལས་ངག་འབྱུང་བས་སོ། །
གསུམ་པ་དེ་དག་གི་འབྲེལ་པ་ལ་ལོག་རྟོག་དགག་པ་ལ་གཉིས་ཏེ། ཕྱོགས་སྔ་བརྗོད་པ་དང་། དེ་དགག་པའོ། །

༼༢༣༣༽
དང་པོ་ནི། ཁ་ཅིག་ན་རེ། སྤྱིར་འབྲེལ་པ་ལ་མུ་དགུ་ཡོད་དེ། འབྲེལ་ཆོས་ལ་འབྲེལ་ཆོས་དངོས་དུ་བ་ལྟ་བུ། དེས་ཁྱད་པར་དུ་བྱེད་ཆོས་སྔོ་ཞིང་འཕྱུར་བའི་དུ་བ་ལྟ་བུ། དེས་ཁྱད་པར་དུ་བྱས་ཆོས་དུ་བའི་དྲི་མནམ་ལྟ་བུ་སྟེ་གསུམ་དང་། འབྲེལ་ཡུལ་ལའང་འབྲེལ་ཡུལ་དངོས་མེ་ལྟ་བུ། དེས་ཁྱད་པར་དུ་བྱེད་ཆོས་དམར་འབར་བའི་མེ་ལྟ་བུ། དེས་ཁྱད་པར་དུ་བྱས་ཆོས་མེས་ཚིག་པའི་དངོས་པོ་ལྟ་བུ་སྟེ་གསུམ་ཡོད་པ་ལ། འབྲེལ་ཡུལ་རེ་རེ་བཞིན་འབྲེལ་ཆོས་གསུམ་གསུམ་སྦྱར་བ་ལས་འབྲེལ་ཡུལ་དངོས་དང་། དེས་ཁྱད་པར་དུ་བྱས་ཆོས་གཉིས་དང་འབྲེལ་བས་འཕེན་གྱི། བྱེད་ཆོས་དང་འབྲེལ་བས་མི་འཕེན་ཏེ། བྱེད་ཆོས་ཡོད་པ་ན་བྱས་ཆོས་ཡོད་པའང་ངེས་པའི་ཕྱིར་རོ། །
འབྲེལ་ཆོས་དངོས་དང་། དེས་ཁྱད་པར་དུ་བྱེད་ཆོས་གཉིས་དང་འབྲེལ་པས་འཕེན་གྱི། དེས་ཁྱད་པར་དུ་བྱས་ཆོས་དང་འབྲེལ་བས་མི་འཕེན་ཏེ། བྱས་ཆོས་ལ་ཁྱབ་པས་བྱེད་ཆོས་ལ་ཁྱབ་པ་མི་འགྲུབ་པའི་ཕྱིར་རོ། །
དེས་ན་གོ་བྱེད་ཀྱི་འབྲེལ་པ་བཞི་ཡོད་ཅེས་ཟེར་ཞིང་། ཁྱད་པར་དུ་བྱེད་ཆོས་དང་བྱས་ཆོས་ཀྱི་ངོས་འཛིན་ཡང་། དབྱུག་པ་དང་དབྱུག་པ་ཅན་ལྟ་བུ་ལྡོག་པ་ཆིག་རྐྱང་དང་གཉིས་ཚོགས་ལ་འདོད་དོ། །
གཉིས་པ་དེ་དགག་པ་ནི། རྒྱུ་སྔོན་སོང་གི་ཁྱད་པར་བྱེད་ཆོས་མེ་

༼༢༣༤༽
དང་དུ་བ་དེ་བྱུང་འབྲེལ་གྱིས་གོ་ཆོད་པར་ཁྱེད་རང་ཡང་འདོད་པས་དེ་དང་། འདིར་འབྲེལ་ཡུལ་གྱི་ཁྱད་པར་བྱེད་ཆོས་དང་འབྲེལ་བས་གོ་མི་ཆོད་པ་སོགས་རྣམ་གཞག་འགལ་ཏེ། འབྲེལ་ཡུལ་གྱི་ཁྱད་པར་བྱེད་ཆོས་དང་འབྲེལ་བས་འབྲེལ་བའི་གོ་མི་ཆོད་ན་རྒྱུ་སྔོན་སོང་གི་ཁྱད་པར་བྱེད་ཆོས་མེ་དང་འབྲེལ་བས་ཀྱང་འབྲེལ་བའི་གོ་མི་ཆོད་པར་ཐལ། འདོད་ན་ནམ་མཁའི་དུ་བའི་རྟགས་ཀྱིས་རང་རྒྱུ་མེ་སྔོན་སོང་སྒྲུབ་མི་ནུས་པར་ཐལ་ལོ། །
འབྲེལ་ཆོས་ཀྱི་ཁྱད་པར་བྱས་ཆོས་དང་འབྲེལ་པས་འབྲེལ་བའི་གོ་མི་ཆོད་ན་དུ་བའི་ཕུང་པོ་འཁྲིགས་པས་གཞི་གང་དུའང་མེ་སྒྲུབ་མི་ནུས་པར་ཐལ། འདོད་ན་མེ་དུ་རྒྱུ་འབྲས་མ་ཡིན་པར་ཐལ་ལོ། །
དེས་ན་དུ་བའི་རྟགས་ལས་འབྲེལ་ཡུལ་གྱི་ཁྱད་པར་བྱས་ཆོས་མེའི་ཁ་དོག་ལ་སོགས་པ་དཔོག་པ་ནི་རྒྱུ་ཆོས་དཔོག་པར་འདུ་བས་རྣམ་གཞག་འདི་འདྲ་བ་བྱེད་པ་དོན་མེད་དེ། ཚད་མའི་གཞུང་གི་དགོངས་པར་མི་འཐད་པའི་ཕྱིར་རོ། །
དེས་ན་རང་ལུགས་ལ་བདག་གཅིག་དང་། དེ་བྱུང་སྟེ་འབྲེལ་བ་གཉིས་ཀ་ལས་གཞན་མི་བཞེད་དོ། །
དོན་དེ་གསལ་བར་བྱ་བའི་ཕྱིར་སྐབས་བསྡུ་ན། འདོད་ཚུལ་ཇི་ལྟར་ཡང་ཁྱད་པར་བྱ་བྱེད་ཀྱི་འབྲེལ་བ་ཡི་སྟོབས་ཀྱིས་བསྒྲུབ་བྱ་གོ་བ་མིན་ཀྱང་། འབྲེལ་ཡུལ་དངོས་དེ་ཡི་ངོ་བོ་སྟེ། བདག་གཅིག་པའམ་དོན་གཞན་རྒྱུ་འབྲས་དེ་བྱུང་ཅན་གྱི་འབྲེལ་བའི་སྟོབས་ཀྱིས་རྟོགས་པར་ཟད་དོ། །
བར་སྐབས་ཀྱི་ཚིགས་སུ་བཅད་པའོ།།  །།

༼༢༣༥༽
གཉིས་པ་ལྟར་སྣང་ལ་གཉིས་ཏེ། མཚན་ཉིད་དང་། དབྱེ་བའོ། །
དང་པོ་ནི། རྟགས་སུ་བཀོད་པ་གང་ཞིག ཚུལ་གསུམ་མ་ཚང་བར་མ་གྲུབ་པའོ། །
གཉིས་པ་དབྱེ་བ་ལ་གསུམ་སྟེ། མ་གྲུབ་པ་དང་། མ་ངེས་པ་དང་། འགལ་བའོ། །
དང་པོ་ནི། ཕྱོགས་ལ་རྟགས་དགོད་བྱ་ལྟར་མེད་པའི་ནི་མ་གྲུབ་པའོ། །
དེ་ལ་དབྱེ་ན་གསུམ་སྟེ། དོན་ལ་མ་གྲུབ་པ་དང་། བློ་ངོར་མ་གྲུབ་པ་དང་། རྒོལ་བ་ལ་ལྟོས་ཏེ་མ་གྲུབ་པའོ། །
དང་པོ་ལ་དྲུག་སྟེ། རྟགས་ཀྱི་ངོ་བོ་མི་སྲིད་ནས་མ་གྲུབ་པ། ཆོས་ཅན་གྱི་ངོ་བོ་མི་སྲིད་ནས་མ་གྲུབ་པ། གཞི་རྟགས་ཀྱི་འབྲེལ་པ་མི་སྲིད་ནས་མ་གྲུབ་པ། རྟགས་ཀྱི་ཕྱོགས་གཅིག་ཆོས་ཅན་ལ་མི་སྲིད་ནས་མ་གྲུབ་པ། ཆོས་ཅན་གྱི་ཕྱོགས་གཅིག་རྟགས་ལ་མི་སྲིད་ནས་མ་གྲུབ་པ། ལྡོག་པ་ཐ་དད་མེད་ནས་མ་གྲུབ་པའོ། །
དེ་ལས་སྔ་མ་ལྔའི་དཔེར་བརྗོད་རིམ་

༼༢༣༦༽
བཞིན་སྐྱེས་བུ་འདི་བདག་དང་བཅས་ཏེ། བདག་གི་ཡོན་ཏན་དང་ལྡན་པའི་ཕྱིར་དང་། དོན་དམ་པའི་སྒྲ་རྟག་སྟེ། མ་བྱས་པའི་ཕྱིར་དང་། སྒྲ་མི་རྟག་སྟེ། མིག་གིས་གཟུང་བྱ་ཡིན་པའི་ཕྱིར་དང་། ཟླ་བ་གཉིས་སྣང་གི་དབང་ཤེས་མངོན་སུམ་ཡིན་ཏེ། རྟོག་བྲལ་མ་འཁྲུལ་པ་ཡིན་པའི་ཕྱིར་དང་། སྒྲ་མི་རྟག་སྟེ། རྩོལ་བྱུང་ཡིན་པའི་ཕྱིར་ལྟ་བུའོ། །
དེ་ལ་ཟླ་བ་གཉིས་སྣང་ལ་རྟོག་བྲལ་གྲུབ་ཀྱང་མ་འཁྲུལ་བ་མ་གྲུབ་པས་རྟགས་ཀྱི་ཕྱོགས་གཅིག་ཆོས་ཅན་ལ་མི་སྲིད་པ་ཡིན་ལ། རྩོལ་བྱུང་སྒྲའི་ཕྱོགས་གཅིག་ཆུ་སྒྲ་ལ་མ་གྲུབ་པས་ཆོས་ཅན་གྱི་ཕྱོགས་གཅིག་རྟགས་ལ་མི་སྲིད་པ་ཡིན་ནོ། །
དྲུག་པ་ལྡོག་པ་ཐ་དད་མེད་ནས་མ་གྲུབ་པ་ལ་གསུམ། གཞི་རྟགས་ཐ་དད་མེད་ནས་མ་གྲུབ་པ། གཞི་ཆོས་ཐ་དད་མེད་ནས་མ་གྲུབ་པ། ཆོས་རྟགས་ཐ་དད་མེད་ནས་མ་གྲུབ་པའོ། །
དེ་དག་གི་དཔེར་བརྗོད་རིམ་བཞིན་སྒྲ་མི་རྟག་སྟེ། སྒྲ་ཡིན་པའི་ཕྱིར་དང་། སྒྲ་སྒྲ་ཡིན་ཏེ། བྱས་པའི་ཕྱིར་དང་། སྒྲ་མི་རྟག་སྟེ། མི་རྟག་པ་ཡིན་པའི་ཕྱིར་ལྟ་བུའོ། །
གཉིས་པ་བློ་ངོར་མ་གྲུབ་པ་ལ་གསུམ་སྟེ། ཆོས་ཅན་ལ་ཐེ་ཚོམ་ཟ་ནས་མ་གྲུབ་པ། རྟགས་ལ་ཐེ་ཚོམ་ཟ་ནས་མ་གྲུབ་པ། དེ་གཉིས་ཀྱི་འབྲེལ་བ་ལ་ཐེ་ཚོམ་ཟ་ནས་མ་གྲུབ་པའོ། །
དེ་དག་གི་དཔེར་བརྗོད་རིམ་བཞིན་ཤ་ཟ་བསྐལ་དོན་དུ་སོང་བའི་ངོར་མདུན་གྱི་ཤ་ཟའི་བུམ་པ་མི་

༼༢༣༧༽
རྟག་སྟེ། བྱས་པའི་ཕྱིར་དང་། དུ་བ་དང་རླངས་པ་གང་རུང་དུ་མ་ངེས་པའི་ངོར་སྐྱ་རྫས་དང་ལྡན་པའི་ལ་ལ་མེ་ཡོད་དེ། དུ་བ་ཡོད་པའི་ཕྱིར་དང་། རྨ་བྱའི་སྒྲ་རི་སུལ་གསུམ་པོ་གང་ནས་གྲག་མ་ངེས་པའི་ངོར་རི་སུལ་གསུམ་གྱི་དབུས་མ་ན་རྨ་བྱ་ཡོད་དེ། རྨ་བྱའི་སྒྲ་གྲག་པའི་ཕྱིར་ཞེས་བཀོད་པ་ལྟ་བུའོ། །
གསུམ་པ་རྒོལ་བ་ལ་ལྟོས་ཏེ་མ་གྲུབ་པ་ལ་གཉིས། སྔ་རྒོལ་རང་ལ་ལྟོས་ནས་མ་གྲུབ་པ་དང་། ཕྱི་རྒོལ་གཞན་ལ་ལྟོས་ནས་མ་གྲུབ་པའོ། །
སྔ་མ་ནི་གྲངས་ཅན་པས་བློ་དང་བདེ་བ་སེམས་མེད་ཡིན་ཏེ། སྐྱེ་འཇིག་ཅན་ཡིན་པའི་ཕྱིར་ཞེས་བཀོད་པ་ལྟ་བུ་སྟེ་རང་ཉིད་དེ་མངོན་པར་གསལ་བ་དང་། ཉེ་བར་ཞ་བར་འདོད་ཀྱི། སྐྱེ་འཇིག་ཅན་དུ་མི་འདོད་པས་སོ། །
ཕྱི་མ་ནི་གཅེར་བུ་པས་སངས་རྒྱས་པའི་ངོར་ཤིང་སེམས་ཅན་ཡིན་ཏེ། ཤུན་པ་བཤུས་ན་འཆི་བའི་ཕྱིར་ཞེས་བཀོད་པ་ལྟ་བུ་སྟེ། སངས་རྒྱས་པས་ཤུན་པ་བཤུས་པས་ཤིང་སྐམ་པར་འདོད་ཀྱི། འཆི་བར་མི་འདོད་པས་སོ། །
དེའི་དབྱེ་བའི་དོན་བསྡུ་ན་ཕྱོགས་ཆོས་མ་གྲུབ་པའི་ཚུལ་ཡང་དོན་ནམ། ཡང་ན་དོན་ལ་གྲུབ་ཀྱང་བློ་ངོ་ལ་ཕྱོགས་ཡིན་པར་མི་གནས་ནས་མ་གྲུབ་པ་ཉིད་ཡིན་ལ། དེའང་བློ་ངོར་མ་གྲུབ་པ་གྲུབ་མཐའི་དབང་དུ་ན་རྒོལ་བ་ཕྱོགས་རེའམ། རྒོལ་བ་རྣམ་གཉིས་ལས་མ་གྲུབ་པའི་ཚུལ་སོགས་རྣམ་གྲངས་དུ་མ་ཡོད་པ་རྣམ་པར་ཕྱེ་སྟེ་བཤད་པར་བྱའོ། །

བསྡུ་

༼༢༣༨༽
བའི་ཚིགས་སུ་བཅད་པའོ།།  །།གཉིས་པ་རྟགས་མ་ངེས་པ་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། མ་ངེས་ནི་ཕྱོགས་ཆོས་གྲུབ་ཀྱང་ཐེ་ཚོམ་བསྐྱེད་པའི་རྟགས་སོ། །
གཉིས་པ་དབྱེ་བ་ལ་གཉིས་ཏེ། ཐུན་མོང་མ་ཡིན་པ་དང་། ཐུན་མོང་གི་མ་ངེས་པའོ། །
དང་པོ་ནི། ཕྱོགས་ཤེས་འདོད་ཁོ་ན་མིན་པ་གཞན་མཐུན་ཕྱོགས་དང་མི་མཐུན་ཕྱོགས་གཉིས་ཀ་ལ་མ་གྲུབ་པ་ཐུན་མོང་མ་ཡིན་པའི་མ་ངེས་པ་ཡིན་ལ། དེ་ལ་དབྱེ་ན་བཞི་ཡོད་དེ། གཉིས་ཀ་ལ་མེད་ནས་མ་མཐོང་བ། ཡོད་ཀྱང་མི་འགལ་བ། མཐུན་ཕྱོགས་ལ་ཡོད་ཀྱང་མ་མཐོང་བ། མི་མཐུན་ཕྱོགས་ལ་ཡོད་ཀྱང་མ་མཐོང་བའོ། །
དེ་དག་གི་དཔེར་བརྗོད་རིམ་བཞིན་སྒྲ་མི་རྟག་སྟེ། མཉན་བྱ་ཡིན་པའི་ཕྱིར་དང་། སྐྱེས་བུ་འདི་ལྷ་ལས་ཚེ་འཕོས་ཏེ། མིག་དང་ལྡན་པའི་ཕྱིར་དང་། 

༼༢༣༩༽
རིག་སྒྲ་རྟག་པར་འདོད་པའི་རྒོལ་བའི་ངོར་སྒྲ་མི་རྟག་སྟེ། བྱས་པའི་ཕྱིར་རིག་བྱེད་ཀྱི་སྒྲ་བཞིན་དང་། དེའི་ངོར་ནམ་མཁའ་རྟག་སྟེ། མ་བྱས་པའི་ཕྱིར། རིག་བྱེད་ཀྱི་སྒྲ་བཞིན་ཞེས་བཀོད་པ་ལྟ་བུའོ། །
གཉིས་པ་ཐུན་མོང་གི་མ་ངེས་པ་ནི་རྟགས་ཕྱོགས་ཤེས་འདོད་ལས་གཞན་པ་མཐུན་ཕྱོགས་དང་མི་མཐུན་ཕྱོགས་གཉིས་ཆར་ལ་འཇུག་པ་ནི་ཐུན་མོང་བའི་མ་ངེས་པ་ཡིན་ལ། དེ་ལ་དབྱེ་ན་དངོས་དང་། ད་དུང་ཐེ་ཚོམ་གྱི་ལྷག་མ་དང་ལྡན་པའི་ལྷག་ལྡན་གཉིས། དང་པོ་ནི། ཕྱོགས་གཉིས་ཀ་ལ་དོན་ལ་ཡོད་ཅིང་ཡོད་པ་ལྟར་བློས་ཀྱང་མཐོང་ནས་ཕྱོགས་གཅིག་ཏུ་བཟུང་ན་བཟློག་ཕྱོགས་ཡིན་པ་མི་ཆོད་པའོ། །
དེ་ལའང་བཞི་སྟེ། རྟགས་ཕྱོགས་གཉིས་ཀ་ལ་ཁྱབ་བྱེད་དུ་མཐོང་བ་དང་། མཐུན་ཕྱོགས་ལ་ཁྱབ་བྱེད་མི་མཐུན་ཕྱོགས་ལ་ཆ་གཉིས་སུ་མཐོང་བ་དང་། མི་མཐུན་ཕྱོགས་ལ་ཁྱབ་བྱེད་མཐུན་ཕྱོགས་ལ་ཆ་གཉིས་སུ་འཇུག་པ་དང་། ཕྱོགས་གཉིས་ཀ་ལ་ཆ་གཉིས་སུ་འཇུག་པའོ། །
དེ་དག་གི་དཔེར་བརྗོད་རིམ་བཞིན་སྒྲ་མི་རྟག་སྟེ། གཞལ་བྱ་ཡིན་པའི་ཕྱིར་དང་། སྒྲ་རྩོལ་བ་ལས་བྱུང་སྟེ། མི་རྟག་པ་ཡིན་པའི་ཕྱིར་དང་། སྒྲ་རྩོལ་བ་ལས་མ་བྱུང་སྟེ། མི་རྟག་པ་ཡིན་པའི་ཕྱིར་དང་། བྱེ་བྲག་པས་འབྱུང་བཞིའི་རྡུལ་ཕྲན་རྟག་པ་དང་རེག་བྱ་ཅན་གྱི་གཞི་

༼༢༤༠༽
མཐུན་དུ་འདོད་པའི་དེའི་ངོར་སྒྲ་རྟག་སྟེ། རེག་བྱ་ཅན་མ་ཡིན་པའི་ཕྱིར་ཞེས་བཀོད་པ་ལྟ་བུའོ། །
དེ་ཕྱོགས་གཉིས་ཀར་ཆ་གཉིས་པ་ཡིན་པའི་རྒྱུ་མཚན་ནི་མཐུན་ཕྱོགས་ནམ་མཁའ་ལ་འཇུག རྡུལ་ཕྲན་ལ་མི་འཇུག མི་མཐུན་ཕྱོགས་ལྡོག་ལ་འཇུག བུམ་པ་ལ་མི་འཇུག་པས་སོ། །
གཉིས་པ་ལྷག་ལྡན་ལ་གཉིས་ཏེ། ཡང་དག་དང་། འགལ་བའི་ལྷག་ལྡན་ནོ། །
དང་པོ་ནི། ཡང་དག་གི་ལྷག་མ་དང་ལྡན་པའི་ལྷག་ལྡན་ནི་མཐུན་ཕྱོགས་ལ་མཐོང་མི་མཐུན་ཕྱོགས་ལ་མ་མཐོང་བའོ། །
དེའང་མི་མཐུན་ཕྱོགས་ལ་མེད་པར་མ་ངེས་པ། དཔེར་ན་སྐྱེས་བུ་འདི་ཀུན་མཁྱེན་མ་ཡིན་ཏེ། ངག་སྨྲ་བའི་ཕྱིར་ཞེས་པ་ལྟ་བུའོ། །
གཉིས་པ་འགལ་བའི་ལྷག་ལྡན་ནི། མི་མཐུན་ཕྱོགས་ལ་མཐོང་། མཐུན་ཕྱོགས་ལ་མ་མཐོང་ཡང་། མཐུན་ཕྱོགས་ལ་ཡོད་པར་མ་ངེས་པ་ནི་འགལ་བའི་ལྷག་མ་དང་ལྡན་པའི་ལྷག་ལྡན་ཡིན་ཏེ། དཔེར་ན་སྐྱེས་བུ་འདི་ཀུན་མཁྱེན་ཡིན་ཏེ། ངག་སྨྲ་བའི་ཕྱིར་ཞེས་པ་ལྟ་བུའོ། །
གསུམ་པ་འགལ་བ་ནི། 

༼༢༤༡༽
རྟགས་ཕྱོགས་ལ་གྲུབ་ཅིང་བསྒྲུབ་བྱ་ལས་བཟློག་པས་ཁྱབ་པར་གྱུར་ན་འགལ་བའི་རྟགས་སོ། །
དབྱེ་བ་ལ་གསུམ་སྟེ། དངོས་པོའི་སྒོ་ནས་དབྱེ་བ། བརྗོད་འདོད་ཀྱི་སྒོ་ནས་དབྱེ་བ། དབྱེ་བ་གཞན་དུ་འདོད་པ་མི་འཐད་པར་བསྟན་པའོ། །

དང་པོ་ལ་གཉིས་ཏེ། འབྲེལ་བའི་དབང་གིས་གཉིས་སུ་དབྱེ་བ། སྦྱོར་བ་ལ་ལྟོས་ནས་གསུམ་དུ་དབྱེ་བའོ། །
དང་པོ་ལ་གཉིས་སུ་འགྲོ་བའི་ཚུལ་དང་། འབྲས་བུ་འགལ་བ་གཏན་ལ་དབབ་པ་གཉིས་ལས། དང་པོ་ནི། མི་དམིགས་པ་ཐམས་ཅད་བདག་གཅིག་འབྲེལ་ལ་གཏོགས་པས་ན་དེའི་འགལ་བའང་རང་བཞིན་འགལ་བའི་གཏན་ཚིགས་སུ་བསྡུས་པས་འགལ་བ་གཉིས་ཉིད་དུ་འདུ་བ་ཡིན་ཏེ། དཔེར་ན་སྒྲ་རྟག་པར་སྒྲུབ་བྱེད་དུ་བྱས་པ་བཀོད་ན་རང་བཞིན་འགལ་བ་དང་། རྩོལ་བྱུང་བཀོད་ན་འབྲས་འགལ་ཡིན་པ་ལྟ་བུའོ། །

༼༢༤༢༽
གཉིས་པ་འབྲས་བུ་དང་འགལ་བ་གཏན་ལ་དབབ་པ་ནི། མུ་སྟེགས་བྱེད་ཁ་ཅིག་ན་རེ། དེ་འབྲས་འགལ་མིན་ཏེ། རྩོལ་བྱུང་སྒྲ་རྟག་པའི་འབྲས་བུ་ཡིན་པའི་ཕྱིར་ཞེ་ན། དེ་མི་འཐད་དེ། བཙལ་མ་ཐག་ཏུ་བྱུང་བའི་ཉན་ཤེས་ནི་སྒྲ་མི་རྟག་པའི་འབྲས་བུ་ཡིན་པའི་ཕྱིར་ཏེ། རྟག་པ་ལ་འགྱུར་བ་མེད་པའི་ཕྱིར་འབྲས་བུ་བཙལ་མ་ཐག་བྱུང་ཡོད་པ་འགལ་བའི་ཕྱིར་རོ། །
གལ་ཏེ་སྒྲ་རྟག་ཀྱང་སྒྲིབ་བྱེད་ཀྱིས་བསྒྲིབས་པས་སོ་སྙམ་ན། མ་ཡིན་ཏེ། རྟག་པ་ལ་རྐྱེན་གྱིས་བྱས་པ་མི་འཇུག་པའི་ཕྱིར། འོ་ན། ཁྱོད་ལའང་བུམ་སོགས་བསྒྲིབས་པའི་ཚེ་མི་སྣང་ལ། མ་བསྒྲིབས་པའི་ཚེ་སྣང་བ་མ་ཡིན་ནམ་ཞེ་ན། ངེད་ཀྱི་བུམ་སོགས་མི་རྟག་པར་འགྱུར་བར་འདོད་པའི་ཕྱིར་རྐྱེན་གྱིས་བསྒྱུར་དུ་རུང་བས་ཁྱོད་ཀྱི་འདི་དང་མི་མཚུངས་སོ། །
འོ་ན། ཁོ་ཡང་དེ་ལྟར་འདོད་དོ་ཞེ་ན། རྐྱེན་གྱིས་བསྒྱུར་བ་དེ་འདྲ་ཁྱོད་ཀྱིས་འདོད་པའི་འགྱུར་མེད་ལ་མི་འཐད་དེ། རྐྱེན་གྱིས་ཕན་གནོད་བྱར་ཡོད་ན་མི་རྟག་པར་འགྱུར་བའི་ཕྱིར་རོ། །
གཉིས་པ་སྦྱོར་བ་ལ་ལྟོས་ནས་གསུམ་དུ་དབྱེ་བ་ནི། ཡང་དག་གི་རྟགས་ཀྱི་སྐབས་སུ་མི་དམིགས་པའི་རྟགས་གསུམ་པར་འབྱེད་པ་དེ་ལྟ་ན་ནི་དེ་དག་བཟློག་པ་ཉིད་འགལ་བའང་ཡིན་པས་གསུམ་དུ་འགྱུར་རོ། །

༼༢༤༣༽
དེ་ལྟར་ན་དཔེར་བརྗོད་སྔར་གྱི་གཉིས་པོའི་སྟེང་དུ་ལྟོ་བ་ལྡིར་བའི་རྣམ་པས་དབེན་པའི་འཇིམ་གོང་ལ་བུམ་པ་ཡོད་དེ། མི་སྣང་བའི་ཕྱིར་ཞེས་པ་ལྟ་བུའོ། །
གཉིས་པ་བརྗོད་འདོད་ཀྱི་སྒོ་ནས་དབྱེ་བ་ལ་གསུམ་སྟེ། གཞན་གྱི་འདོད་པ་བཀོད་པ། རང་གི་འཐད་པ་བརྗོད་པ། དེ་ལ་རྩོད་པ་སྤང་བའོ། །
དང་པོ་ནི། འགའ་ཞིག་ཆོས་ཀྱི་ངོ་བོ་དང་། ཁྱད་པར་འགོག་པ་དང་། ཆོས་ཅན་གྱི་ངོ་བོ་དང་། ཁྱད་པར་འགོག་པའི་དབྱེ་བ་འགལ་བ་བཞི་ཞེས་ཟེར་རོ། །
དེའང་དཔེར་བརྗོད་རིམ་པ་ལྟར་སྒྲ་རྟག་སྟེ། བྱས་པའི་ཕྱིར་དང་། སྒྲ་རྩོལ་བྱུང་མ་ཡིན་ཏེ། བྱས་པའི་ཕྱིར་དང་། དངོས་པོར་གྱུར་པའི་ནམ་མཁའ་རྟག་སྟེ། མ་བྱས་པའི་ཕྱིར་དང་། སྒྲ་མི་རྟག་སྟེ། རྩོལ་བྱུང་མ་ཡིན་པའི་ཕྱིར་ལྟ་བུའོ། །
དེ་དག་མི་འཐད་དེ། ཆོས་ཅན་གྱི་ངོ་བོ་འགོག་ན་ཕྱོགས་ཆོས་མི་འགྲུབ་ལ། ཕྱོགས་ཆོས་མ་གྲུབ་ན་འགལ་རྟགས་སུ་མི་རུང་བའི་ཕྱིར་དང་། འདི་དག་བརྗོད་འདོད་ཀྱི་སྒོ་ནས་དབྱེ་བ་ཙམ་ཡིན་གྱི། ཆོས་དང་ཆོས་ཅན་འགོག་ཚུལ་གྱི་སྒོ་ནས་དབྱེ་བ་མ་ཡིན་པའི་ཕྱིར་རོ། །

༼༢༤༤༽
གཉིས་པ་རང་གི་འཐད་པ་བརྗོད་པ་ནི། དངོས་སུ་འགལ་བ་བརྗོད་པ་མི་རྟག་པའི་སྒྲ་རྟག་སྟེ། བྱས་པའི་ཕྱིར་ལྟ་བུ་དང་། ཤུགས་ཀྱིས་འགལ་བ་ནམ་མཁའ་རྟག་པ་བྱེད་པ་པོ་ཡིན་ཏེ། དོན་བྱེད་པས་སྟོང་པའི་ཕྱིར་ལྟ་བུ་དང་། མེ་ཏོག་འདི་ནམ་མཁའ་ལས་སྐྱེས་པ་ཡིན་ཏེ། དྲི་དང་ལྡན་པའི་ཕྱིར་ལྟ་བུ་ལ་ཆོས་དང་། ནམ་མཁའི་མེ་ཏོག་འདི་འོད་དང་ལྡན་ཏེ། ཁ་དོག་མེད་པའི་ཕྱིར་ལྟ་བུ་ལ་ཆོས་ཅན་གྱི་འགལ་བ་ཞེས་འཇོག་ལ། དེ་དག་བརྗོད་འདོད་ཁོ་ནའི་སྟོབས་ཀྱིས་དབྱེ་བ་ཡིན་གྱི། དོན་གྱི་སྦྱོར་བ་ཐ་དད་པ་མིན་ནོ། །

གསུམ་པ་དེ་ལ་རྩོད་པ་སྤང་བ་ནི། འོ་ན། འགལ་བ་ལ་བཞིར་དབྱེ་བ་ལྟར་གཏན་ཚིགས་ཡང་དག་ལ་ཡང་དེ་ལྟར་འབྱེད་དགོས་པར་མཚུངས་སོ་ཞེ་ན། ཕྱེ་ནའང་རུང་མོད། འགལ་བ་ལ་མུ་སྟེགས་བྱེད་རྟགས་ཡང་དག་ཏུ་འདོད་པ་སོགས་འགལ་བར་བསྟན་པའི་དགོས་པ་ཡོད་ལ། ཡང་དག་ལ་དེ་འདྲ་བའི་ལོག་རྟོག་བཟློག་དགོས་པའི་བྱེད་པ་ཆུང་བའི་ཕྱིར་དཔལ་ལྡན་གྲགས་པས་བཏང་སྙོམས་མཛད་པ་ཡིན་ནོ། །

༼༢༤༥༽
གསུམ་པ་དབྱེ་བ་གཞན་དུ་འདོད་པ་མི་འཐད་པར་བསྟན་པ་ནི། འོ་ན། གྲངས་ཅན་པས་མིག་སོགས་གཞན་དོན་བྱེད་དེ། འདུས་ཤིང་བསགས་པའི་ཕྱིར་མལ་སྟན་བཞིན་ཞེས་རིམ་དང་ཅིག་ཅར་གྱིས་འདུ་ཤིང་རྡུལ་བསགས་པ་རྟགས་སུ་བཀོད་ནས་སངས་རྒྱས་པའི་ངོར་དཔེ་མ་གྲུབ་ཀྱིས་དོགས་ཏེ། ཁ་ནས་གཞན་དོན་ཞེས་བརྗོད་ཀྱང་། ཞེ་འདོད་དུ་བདག་དོན་ཏེ། བདག་ཤེས་རིག་གི་སྐྱེས་བུ་འདུས་པ་མ་ཡིན་པའི་ཡུལ་ཅན་དུ་རློམ་པ་དེས་དོན་བྱེད་པའི་བདག་གི་བར་སྒྲུབ་པ་དེ་ཁ་ཞེ་འགལ་བ་ཡིན་པས་འདིར་མི་འདུའོ་སྙམ་ན། ཞེ་འདོད་དང་ནི་སྨྲས་པ་གཉིས་པོ་གང་ཡིན་ཡང་རང་འདོད་པ་དེ་བསྒྲུབ་ཉིད་དུ་མཚུངས་པའི་ཕྱིར་གྲངས་ཅན་གྱིས་མིག་སོགས་གཞན་དོན་སྒྲུབ་པའི་ངག་བཀོད་པའི་འགལ་བ་སོགས་འགལ་བ་གསུམ་པ་འདིར་འགལ་རྟགས་ལོགས་སུ་བར་མི་བཞེད་དོ། །
གསུམ་པ་རྟགས་དེ་དག་གི་ངེས་པ་ལ་གཉིས་ཏེ། མཐའ་འགོག་གི་ངེས་པ་དང་། དེ་དག་གི་ནུས་པའོ། །
དང་པོ་ནི། རྟགས་བཀོད་ཚད་ལ་ཡང་དག་གཅིག་དང་ལྟར་སྣང་

༼༢༤༦༽
གསུམ་པོ་དེ་ལས་མང་ཉུང་གི་མཐའ་གཞན་འགོག་པའི་ངེས་པ་ཡིས་རྟགས་སུ་བཀོད་པ་ཐམས་ཅད་བཞི་རུ་གྲངས་ངེས་ཏེ། རྟགས་ཕྱོགས་ཆོས་ལ་གྲུབ་མ་གྲུབ་གཉིས་ལས། མ་གྲུབ་ན་མ་གྲུབ་པའི་རྟགས་ལྟར་སྣང་། གྲུབ་པ་ལ་བསྒྲུབ་བྱ་འགྲུབ་ངེས་ཡང་དག འགོག་ངེས་འགལ་བ། གཉིས་ཀར་མི་ངེས་པ་མ་ངེས་པ་སྟེ་བཞི་པོ་དེ་བས་མང་མི་དགོས་ཤིང་། ཉུང་ན་མི་འདུ་བས་སོ། །
གཉིས་པ་དེ་དག་གི་ནུས་པ་ནི། རྟགས་སུ་བཀོད་པ་བཞི་པོ་ལ་ནུས་པ་དེ་ཡང་རྣམ་པ་བཞི་ཡོད་དེ། མ་གྲུབ་པས་ཐེ་ཚོམ་ཡང་སྐྱེད་མི་ནུས། མ་ངེས་པས་ཐེ་ཚོམ་ཙམ་སྐྱེད། འགལ་བས་མི་འདོད་པའི་ངེས་པ་དང་། ཡང་དག་གིས་འདོད་པའི་ངེས་པ་སྐྱེད་དོ། །
གཉིས་པ་བསྒྲུབ་བྱ་བཤད་པ་ལ་གསུམ་སྟེ། མཚན་ཉིད་དགོད་པ། མཚན་གཞི་ངོས་གཟུང་བ། ཕྱོགས་ལ་གནོད་པའི་བསལ་བ་བརྗོད་པའོ། །
དང་པོ་ལ་གསུམ་སྟེ། མཚན་ཉིད་ཀྱི་རྣམ་བཅད་ལ་ལྟོས་ཏེ་ལྔར་བསྟན་པ། ཡོངས་གཅོད་ལ་ལྟོས་ཏེ་གཅིག་ཏུ་བསྒྲུབ་པ། དེ་དག་ལ་རྩོད་པ་སྤང་བའོ། །

༼༢༤༧༽
དང་པོ་ནི། ཚད་མ་མདོ་ལས། ངོ་བོ་ཁོ་ན་བསྟན་བྱ་བ། །
བདག་ཉིད་འདོད་དང་མ་བསལ་བ། །
ཞེས་པའི་མཚན་ཉིད་ལྔ་དང་ལྡན་པར་གསུངས་ཏེ། དེའང་ངོ་བོ་ནི་གང་བསྒྲུབ་བྱར་གཟུང་བ་ན་ཚད་མའི་སྟོབས་ཀྱིས་བློ་ངོར་གྲུབ་ཟིན་པ་ད་ལྟར་ཚིག་བརྗོད་པ་ཙམ་གྱིས་དོན་དྲན་པ་དེ་ནི་སླར་བསྒྲུབ་བྱར་མི་འགྱུར་བས། དེ་བཅད་ནས་དེ་མ་ཡིན་པ་ཞིག་དགོས་ཞེས་བསྟན་ཏོ། །
ཁོ་ནས་ནི་བསྒྲུབ་བྱ་སྒྲུབ་བྱེད་གཉིས་ཀ་ཡིན་པ་བཅད་ནས་བསྒྲུབ་བྱ་ཁོ་ནར་སྟོན་ཞིང་། བདག་ཉིད་ཀྱིས་ནི་ཁ་ཅིག་རྒོལ་བས་ཁས་མ་བླངས་ཀྱང་། བསྟན་བཅོས་ནས་བཤད་པ་ཐམས་ཅད་སྐབས་ཀྱི་བསྒྲུབ་བྱ་ཡིན་པས། དེ་དང་འགལ་མི་རུང་བར་འདོད་པ་བཅད་ནས་རྒོལ་བ་བདག་ཉིད་འདོད་པ་དེ་ཙམ་སྐབས་ཀྱི་བསྒྲུབ་བྱ་ཡིན་པར་སྟོན་ལ། འདོད་པས་ནི་གྲངས་ཅན་པས་རྒོལ་བས་མ་བརྗོད་ཅིང་ཕྱིར་རྒོལ་གྱིས་དངོས་སུ་མ་ཐོས་ན་བསྒྲུབ་བྱ་མ་ཡིན་པར་བསམས་ཏེ། སྔར་བཤད་པ་ལྟར་སྒྱུ་ཐབས་ཀྱིས་སྦྱོར་བ་བཀོད་ནས་ཞེ་འདོད་མ་ཡིན་པ་བསྒྲུབ་བྱར་འདོད་པ་བཅད་ནས་ཞེ་འདོད་བསྒྲུབ་བྱར་བསྟན་ཏོ། །

མ་བསལ་བས་ནི་འོག་ཏུ་འཆད་འགྱུར་གྱི་བསལ་བ་བཞི་ཞུགས་པ་བསྒྲུབ་བྱར་ཁས་བླང་དུ་མི་རུང་བས་དེ་བཅད་ནས་དེ་མ་ཞུགས་པ་ཞིག་དགོས་ཞེས་བསྟན་ཏོ། །

༼༢༤༨༽
གཉིས་པ་ཡོངས་གཅོད་ལ་ལྟོས་ཏེ་གཅིག་ཏུ་བསྒྲུབ་པ་ནི། རིག་པའི་སྒོར་བསྒྲུབ་བྱར་འདོད་པ་ཕྱོགས་ཡིན་ནོ་ཞེས་ཡོངས་གཅོད་ལ་ལྟོས་ནས་གཅིག་ཏུ་བསྟན་ཏོ། །
གསུམ་པ་དེ་དག་ལ་རྩོད་པ་སྤང་བ་ནི། འདི་ལ་གློ་བུར་བའི་རྗེས་དཔག་ལ་མ་ཁྱབ་སྟེ། ཁས་བླང་བ་མེད་པའི་ཕྱིར་དང་། སྐབས་སུ་མ་བབས་པ་དམ་བཅས་པ་ལ་ཁྱབ་ཆེས་ཏེ། དཔེར་ན་སྒྲ་རྟག་གམ་མི་རྟག་ཅེས་དྲིས་པ་ན། ལ་ལ་མེ་དང་ལྡན་ནོ་ཞེས་དམ་བཅས་པའང་བསྒྲུབ་བྱར་ཐལ་བའི་ཕྱིར་དང་། བསྒྲུབ་བྱ་ཁས་བླང་བ་དགོས་ན་རྟགས་ལའང་ཁས་བླང་བ་དགོས་པ་མཚུངས་པ་ཞེས་པའི་རྩོད་པ་གསུམ་གྱིས་གནོད་པ་མེད་དེ། རིམ་པ་ལྟར། གློ་བུར་བའི་རྗེས་དཔག་གི་ཚེ་དངོས་སུ་ཁས་བླང་བ་མེད་ཀྱང་སྒྲུབ་བྱེད་གློ་བུར་བ་ཡིན་པས་བསྒྲུབ་བྱའང་གློ་བུར་བ་ཡིན་པ་དེས་ན་ཤུགས་ལ་ཁས་བླང་བའི་ཕྱིར་དང་། བསྒྲུབ་བྱར་ཁས་བླངས་ན་དེའང་བསྒྲུབ་བྱ་ཙམ་ཡིན་པའི་ཕྱིར་དང་། རྟགས་ནི་ཚུལ་གསུམ་ཚང་ན་ཁས་མ་བླངས་ཀྱང་རྟགས་སུ་འགྱུར་ལ། མ་ཚང་ན་ཁས་བླངས་ཀྱང་དེར་མི་འགྱུར་ཞིང་། བསྒྲུབ་བྱ་ནི་དངོས་སམ་སྐབས་ཀྱིས་ཁས་བླངས་ནས་རྟགས་ཀྱིས་སྒྲུབ་དགོས་པའི་ཕྱིར་རོ། །

༼༢༤༩༽
གཉིས་པ་མཚན་གཞི་ངོས་གཟུང་བ་ལ་གཉིས། དངོས་དང་། རྩོད་པ་སྤང་བའོ། །
དང་པོ་ནི། བསྒྲུབ་བྱའི་མཚན་གཞི་དངོས་པོའམ་བཏགས་པ་གང་ཡིན་ཞེ་ན། འགའ་ཞིག་བཏགས་པ་སྤྱི་མཚན་ཁོ་ནར་འདོད་པ་འཁྲུལ་ཏེ། སྒྲ་དོན་རྐྱང་པ་བསྒྲུབས་པས་རང་མཚན་མི་འགྲུབ་ཅིང་། འགོག་པས་མི་ཁེགས་ལ། རང་མཚན་ནི་སོ་སོ་བ་ཡིན་པས་དེ་རྐྱང་བ་ལ་དགག་སྒྲུབ་བྱེད་མི་ནུས་སོ། །
རང་ལུགས་ནི་སྒྲ་ཡི་དོན་ལ་རང་མཚན་དུ་ཞེན་པའི་ཆོས་དང་ཆོས་ཅན་ཚོགས་དོན་ཉིད་བསྒྲུབ་བྱའི་མཚན་གཞི་ཡིན་ནོ། །
གཉིས་པ་རྩོད་པ་སྤང་བ་ནི། འདི་ལ་ཁ་ཅིག་སྒྲ་རྟག་པར་དམ་བཅས་པ་ལྟ་བུ་བསྒྲུབ་བྱར་ཇི་ལྟར་མཚོན་ཏེ། སྒྲ་དང་རྟག་པ་སོ་སོ་བ་བསྒྲུབ་བྱ་མ་ཡིན་ཞིང་། ཚོགས་པ་མི་སྲིད་པའི་ཕྱིར་ཞེ་ན། སྒྲ་མི་རྟག་པའམ་རྟག་པའི་གཞན་སེལ་བློས་བཟུང་བ་དེ་དངོས་པོའམ་དངོས་མེད་ཉིད་དུ་སྒྲུབ་པའི་ཕྱིར་དེ་ལ་རྩོད་པ་འཇུག་པའི་གོ་སྐབས་མེད་དོ། །
གསུམ་པ་ཕྱོགས་ལ་གནོད་པའི་བསལ་བ་བརྗོད་པ་ལ་གཉིས་ཏེ། 

༼༢༥༠༽
སྤྱིའི་རྣམ་གཞག་དང་། སོ་སོའི་རང་བཞིན་ནོ། །
དང་པོ་ལ་གསུམ། མཚན་ཉིད། དབྱེ་བསྡུ། རྩོད་པ་སྤང་བའོ། །
དང་པོ་ནི། བསལ་བ་དེའི་མཚན་ཉིད་ནི་དམ་བཅས་ཙམ་ན་བསྒྲུབ་བྱའི་དང་ཕྱོགས་ལ་སེལ་ནུས་ཀྱི་འགལ་བ་གྲུབ་པའོ། །
གཉིས་པ་ནི། རིགས་པའི་སྒོར་བཤད་པའི་བསལ་བའི་དབྱེ་བ་ལྔ་པོ་རྣམ་འགྲེལ་དུ་ཁས་བླང་དང་རང་ཚིག་གཅིག་ཏུ་བསྡུས་ནས་བཞི་རུ་བཤད་ལ། འདིར་ཕྱི་མ་ལྟར་ན་ཡུལ་གྱི་སྒོ་ནས་རྗེས་དཔག་ལ་དངོས་སྟོབས། ཁས་བླངས། གྲགས་པ་གསུམ་དུ་ཕྱེ་སྟེ། མངོན་སུམ་གྱི་བསལ་བ་དང་བཅས་བསལ་བ་ལ་བཞི་རུ་གསུངས་སོ། །
དེའང་ཚུར་བསྡུ་ན་མངོན་སུམ་དང་རྗེས་དཔག་ནི་དངོས་པོ་སྟོབས་ཞུགས་ཀྱི་ཚད་མ་ཡིན་པས་སོ་སོར་ཕྱེ་ལ། ཁས་བླངས་དང་གྲགས་པའི་བསལ་བ་གཉིས་རང་གི་ཁས་བླངས་པས་དང་། འཇིག་རྟེན་ཐམས་ཅད་ཀྱིས་ཁས་བླངས་པས་བསལ་བ་ལ་ཚད་མའི་བསལ་བར་སྒྲོ་བཏགས་པ་ཡིན་པའི་ཕྱིར་རྗེས་དཔག་གི་ཁོངས་སུ་སྡུད་དོ། །

༼༢༥༡༽
གསུམ་པ་རྩོད་པ་སྤང་བ་ནི། རྗེས་དཔག་ལས་ཁས་བླངས་དང་གྲགས་པ་གཉིས་ཕྱེ་བ་བཞིན་དུ་མངོན་སུམ་ལའང་ཟླ་གཉིས་མེད་དོ་ཟེར་བ་ལྟ་བུ་གཉིས་སྣང་མངོན་སུམ་དུ་ཁས་བླང་གིས་དང་སྒྲས་བརྗོད་རུང་བ་ལ་བརྗོད་དུ་མི་རུང་བར་འཛིན་པ་ལྟ་བུ་གྲགས་པས་ཏེ་བསལ་བ་གཉིས་པོ་འཇུག་གོ་ཞེ་ན། མི་འཐད་དེ། ཟླ་བ་གཉིས་སྣང་མངོན་སུམ་དུ་ཁས་བླངས་པས་སེལ་བ་ནི་ཟླ་བ་གཉིས་སྣང་མངོན་སུམ་དུ་བརྗོད་པའི་ཕྱིར་མངོན་སུམ་ཡིན་ཞེས་ཚིག་ལས་དོན་དཔོག་པའི་འབྲས་རྟགས་ལས་གཞན་མིན་པའི་ཕྱིར་དང་། བརྗོད་དུ་རུང་བ་དེ་མངོན་སུམ་གྱིས་མི་འགྲུབ་པའི་ཕྱིར་རོ། །

གཉིས་པ་སོ་སོའི་རང་བཞིན་ལ་བཞི་ལས། དང་པོ་ནི། དོན་གང་ཞིག་དམ་བཅས་ཙམ་ཉིད་ནས་མངོན་སུམ་གྱི་མྱོང་བ་དང་འགལ་བ་མངོན་སུམ་གྱིས་བསལ་བ་ཡིན་ཏེ། དཔེར་ན་སྒྲ་མཉན་བྱ་མ་ཡིན་ཞེས་པ་ལྟ་བུའོ། །
གཉིས་པ་ནི། ཚུལ་གསུམ་དངོས་པོ་སྟོབས་ཞུགས་དང་དམ་བཅས་

༼༢༥༢༽
དེ་འགལ་ན་རྟགས་ཀྱི་བསལ་བ་ཡིན་ཏེ། དཔེར་ན་སྒྲ་རྟག་གོ་ཞེས་པ་ལྟ་བུའོ། །
གསུམ་པ་ལ་གསུམ་སྟེ། མཚན་ཉིད། དབྱེ་བ། དོན་དཔྱད་པའོ། །
དང་པོ་ནི། ཡིད་ཆེས་པའི་ཚིག་དང་དམ་བཅས་པ་འགལ་བ་ཁས་བླངས་ཀྱིས་བསལ་བ་ཡིན་ནོ། །
གཉིས་པ་དབྱེ་བ་ནི། དེ་ལ་དབྱེ་ན་རིགས་པའི་སྒོར་གསུངས་པ་ལྟར་ཁས་བླངས་ཀྱིས་བསལ་བ་དང་། རང་ཚིག་གིས་བསལ་བ་གཉིས་སོ། །
གསུམ་པ་དོན་དཔྱད་པ་ལ་གསུམ་སྟེ། ཁྱད་པར་དངོས་བཤད་པ། ལུང་གི་དབྱེ་བས་བྱེ་བྲག་ཏུ་བཤད་པ། དེ་ལ་རྩོད་པ་སྤང་བའོ། །
དང་པོ་ནི། སྔ་རབས་པ་གཞན་དག་དེ་གཉིས་ལུང་དང་འགལ་བ་དང་། རྒོལ་བ་རང་གི་ཚིག་དང་འགལ་བ་ཞེས་སོ་སོར་འབྱེད་དགོས་ཟེར་ཡང་། སློབ་དཔོན་ནི་ངག་གི་དབྱེ་བ་ཙམ་ལས་དོན་ཐ་དད་མེད་པར་

༼༢༥༣༽
བཞེད་དེ། རྣམ་ངེས་ལས། འོ་ན། འདི་དག་ལ་དབྱེ་བ་ཇི་ཡོད་ཅུང་ཟད་ཀྱང་མེད་དོ། །
འོ་ན། ཇི་ལྟར་སོ་སོར་བརྗོད་ཅེ་ན། ངག་གི་དབྱེ་བས་དེ་ལྟར་གྱུར་རོ་ཞེས་གསུངས་པས་སོ། །
དེ་ལ་སྔ་མ་ནི་ཁས་བླངས་སྔ་ཕྱི་འགལ་བ་དང་། ཕྱི་མ་ནི་རང་ཚིག་དངོས་ཤུགས་འགལ་བ་ཡིན་ཅིང་། ཀུན་ལས་བཏུས་སུ་ལུང་རང་ཚིག་གཉིས་ཀ་ཡང་གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པའི་དཔེ་གཅིག་གིས་བསྟན་ལ། རིགས་པའི་སྒོར་དཀར་པོའི་ཆོས་ཀྱང་ཡིན་ལ་ཚེ་འཕོས་ནས་རང་འབྲས་བདེ་བ་སྟེར་བྱེད་མིན་པའང་ཡིན་པའི་གཞི་མཐུན་པ་ཡིན་ནོ་ཞེས་ལུང་གིས་བསལ་བ་ལ་དཔེར་བརྗོད་དེ་སྔ་མ་ལས་གཞན་དུ་གསུངས་སོ། །
གཉིས་པ་ལུང་གི་དབྱེ་བས་བྱེ་བྲག་ཏུ་བཤད་པ་ནི། ལུང་གང་ཞིག་དཔྱད་ན་གཞལ་བྱ་མངོན་གྱུར་དང་ལྐོག་གྱུར་གཉིས་ལ་མངོན་སུམ་དང་རྗེས་དཔག་གི་ཚད་མ་གཉིས་ཀྱིས་མི་གནོད་ཅིང་། ཡུལ་དུས་རྣམ་པས་བསྐལ་པའི་དོན་སྟོན་པའི་སྐབས་ལ་སྔ་ཕྱི་དང་དངོས་ཤུགས་འགལ་བའི་རང་ཚིག་གིས་མི་གནོད་པ་བདེ་བར་གཤེགས་པའི་གསུང་རབ། ངེད་ཀྱི་ལུང་རྣམས་ནི་རིག་པའི་དབང་ཕྱུག་གིས་རྗེས་སུ་དཔག་པའི་ཚད་མར་བསྡུས་པ་ཡིན་ཏེ། རྣམ་འགྲེལ་ནས། ཡིད་ཆེས་ཚིག་ནི་མི་བསླུ་བའི། །
སྤྱི་ལས་འདི་ཡུལ་ལྐོག་གྱུར་ནའང་། །
གོ་སྐབས་མེད་པའི་ཕྱིར་བློ་ནི། །

༼༢༥༤༽
རྗེས་སུ་དཔག་པའི་ཚད་མར་བཞེད། །
ཅེས་སོགས་གསུངས་པས་སོ། །
དེས་ན་དེ་ལྟར་རིགས་པས་གྲུབ་པའི་ལུང་ནི་ཚད་མ་ཉིད་ཡིན་ལ་གསུང་དེ་ཁས་བླངས་པ་ལྟར་རང་གི་ཞེན་དོན་ལ་མ་གྲུབ་ན་རང་གི་ཚིག་སྔ་ཕྱི་འགལ་བ་དང་མཚུངས་པའི་ཕྱིར་བསྒྲུབ་བྱ་འགྲུབ་པ་ལ་གེགས་བྱེད་པ་ཉིད་དུ་བཞེད་པ་ཡིན་ནོ། །
དོན་དེ་གསལ་བར་བྱ་བའི་ཕྱིར་སྐབས་ཀྱི་ཚིགས་བཅད་ལུང་དུ་གྲགས་ཚད་ཚད་མ་མིན་ལ། ཚད་མས་གྲུབ་པ་དེ་ལུང་ཡིན་ཏེ། དང་པོར་ཡིད་ཆེས་པའི་ལུང་དུ་ཁས་བླངས་ནས་ནི་ཕྱིས་དེ་ལ་འཐད་མི་འཐད་དཔྱོད་པ་བླུན་ཞིང་། དང་པོར་དཔྱད་ནས་རིགས་པས་གང་གྲུབ་པ་དེ་ལུང་རྣམ་དག་ཏུ་ཁས་ལེན་པ་མཛངས་པའི་ལུགས་སོ། །
བར་སྐབས་ཀྱི་ཚིགས་བཅད་དོ།།  །།གསུམ་པ་དེ་ལ་རྩོད་པ་སྤང་བ་ལ་གཉིས་ཏེ། གཞན་གྱི་ལུགས་དང་མཚུངས་པ་སྤང་བ། གོ་བྱེད་བསྒྲུབ་བྱའི་སྐྱོན་དུ་མི་འགྱུར་བ་སྤང་བའོ། །
དང་པོ་ནི། ལུང་གཞན་རིག་བྱེད་ལས། ཁྲུས་ཀྱིས་སྡིག་པ་འདག་པར་བཤད་པ་སོགས་དང་འགལ་བའང་ལུང་འགལ་དེར་འགྱུར་ཏེ། ལུང་ཡིན་པས་སོ་ཞེས་ཟེར་རོ་ལོ། །

དེ་ལ་ཆགས་པ་དང་སྡང་བ་སོགས་ཆོས་

༼༢༥༥༽
མིན་ལ། ཆགས་པ་དང་བྲལ་བ་སོགས་ཆོས་སུ་ནི་ཆད་ལྟ་འཛིན་པ་རྒྱང་འཕེན་པ་མིན་པའི་ཕྱི་ནང་གི་གྲུབ་མཐའ་སྨྲ་བ་རྣམས་འཆད་པ་ཡིན་པས་དེ་ཁས་བླངས་གཞིར་བཞག་གི་སྟེང་དུ་འདག་བྱེད་ཁྲུས་དང་འདག་བྱ་ཆགས་པ་སོགས་ཀྱི་རྒྱུ་གཉིས་མི་འགལ་བས་ཕན་ཚུན་སེལ་བྱ་སེལ་བྱེད་དུ་མི་འཐད་པའི་ཕྱིར་དེ་ལྟའི་གཞུང་རྣམས་རང་ཚིག་འགལ་བ་ཅན་ཡིན་པས་ལུང་མ་ཡིན་ནོ། །
གཉིས་པ་གོ་བྱེད་བསྒྲུབ་བྱའི་སྐྱོན་དུ་མི་འགྱུར་བ་སྤང་བ་ནི། གལ་ཏེ་རང་ཚིག་དང་འགལ་བ་དང་བསྟན་བཅོས་ཀྱི་དོན་དང་འགལ་བའི་གེགས་ལས་བསྒྲུབ་བྱ་ལ་ཐེ་ཚོམ་ཙམ་སྐྱེ་བ་ཡིན་ལ། དེ་ནི་བསྒྲུབ་བྱ་རང་སྐྱོན་མེད་དུ་གནས་པ་ཉིད་ཡིན་པའི་ཕྱིར་ཕྱོགས་ཀྱི་སྐྱོན་དུ་འཐད་པ་མིན་ཞེ་ན། དེ་ཕྱོགས་སུ་མི་རུང་སྟེ། བསྒྲུབ་བྱ་འགྲུབ་པ་ལ་ཚིག་ཕན་ཚུན་གྱི་གེགས་ཀྱིས་ཐེ་ཚོམ་བསྐྱེད་པ་ཡི་སྒོ་ནས་བསྒྲུབ་བྱའི་སྐྱོན་དུ་སོང་བ་མིན་ཀྱང་། གེགས་ཀྱི་དབང་གིས་ཚིག་དེས་བསྒྲུབ་བྱ་མི་འགྲུབ་པའི་སྒོ་ནས་སྐྱོན་དུ་འཇོག་པ་ཡིན་པས་སོ། །
དེའང་དམ་བཅས་པ་ནི་རང་གི་བསམ་པ་སྟོན་པ་ཡིན་པ་ལ། དེ་ལ་ཁས་བླངས་སྔ་ཕྱིའམ། དངོས་ཤུགས་ཀྱི་འགལ་བ་འདུས་ན་རྩི་ངན་པའི་ཞོ་ལྟར་དམ་བཅའ་དེ་འཇིག་པ། 

༼༢༥༦༽
དེས་ན་སྒྲའི་བརྗོད་པ་སྐྱོན་ཅན་གྱིས་རྩོད་པའི་སྐབས་སུ་རང་ཕམ་པ་བསྐྱེད་པའི་ཕྱིར་སྤང་བར་བྱའོ། །
བཞི་པ་ལ་གཉིས་ཏེ། མཚན་ཉིད་དང་། དེའི་རང་བཞིན་ངེས་པར་བྱ་བའོ། །
དང་པོ་ནི། དམ་བཅས་པ་ཉིད་ན་འཇིག་རྟེན་དང་འགལ་བ་ནི་གྲགས་པས་བསལ་བ་ཞེས་བྱ་བ་ཡིན་ནོ། །
གཉིས་པ་དེའི་རང་བཞིན་ངེས་པར་བྱ་བ་ལ་གཉིས་ཏེ། བསྡུས་ཏེ་བཤད་པ་དང་། ཕྱེ་སྟེ་བཤད་པའོ། །
དང་པོ་ནི། མུ་སྟེགས་བརྡ་སྤྲོད་པ་དག་སྒྲ་དང་དོན་ལ་དངོས་འབྲེལ་ཡོད་པར་འདོད་པ་ནི་སྔར་བཀག་ཟིན་ཅིང་། གཞན་སེལ་གྱི་སྐབས་སུ་སྒྲ་ཐམས་ཅད་བརྗོད་འདོད་ཀྱི་དབང་གིས་འཇུག་པ་ཡང་བསྒྲུབ་ཟིན་པ། དེས་ན་གྲགས་པའང་འགྲུབ་ཟིན་ཏོ། །
གཉིས་པ་ཕྱེ་སྟེ་བཤད་པ་ནི། ཚད་མ་མདོ་ལས། གང་ལ་ཐུན་

༼༢༥༧༽
མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ། སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན་བསལ་བ་དེའང་ཕྱོགས་མ་ཡིན་ནོ་ཞེས་གསུངས་པའི་དོན་གཏན་ལ་དབབ་པ་ལ་གསུམ་སྟེ། བཤད་ཚུལ་དང་པོ་དང་། གཉིས་པ་དང་། དེ་དག་གི་དགོངས་པ་དཔྱད་པའོ། །
དང་པོ་ལ་གཉིས་ཏེ། གཞན་གྱི་བརྟགས་པ་དགག་པ་དང་། རང་གི་འཐད་པ་བརྗོད་པའོ། །
དང་པོ་ནི། བརྡ་སྤྲོད་པ་དག་ཡོད་པའི་ཕྱིར་ཞེས་པའི་རྟགས་ཀྱིས་རི་བོང་ཅན་ལ་ཟླ་བ་ཞེས་བརྗོད་རུང་བ་ཡིན་པ་འགོག་པར་བྱེད་ཀྱང་རྟགས་དེ་མ་ངེས་པར་འགྱུར་བའི་སྐྱོན་ཡོད་དེ། རྟགས་འདི་ལ་ཐུན་མིན་གྱི་དཔེ་མེད་པའི་ཕྱིར་ཏེ། གང་ཡོད་པ་རྣམས་ལ་འདོད་རྒྱལ་གྱི་སྒྲ་ཀུན་གྱིས་བརྗོད་དུ་རུང་བའི་ཕྱིར་དང་། སྒྲ་ཡི་དོན་གྱི་སྤྱི་རྟོག་ཡུལ་དུ་ཡོད་པ་ཡིན་ནོ་ཅོག་ལ་ཟླ་བར་བརྗོད་རུང་བའི་ཕྱིར་གཏན་ཚིགས་དེ་འགལ་བའང་ཡིན་ནོ། །
དེས་ན་ལུང་ཚིགས་དུམ་བུ་དང་པོའི་དོན་བརྡ་སྤྲོད་པའི་རྟགས་ཐུན་མིན་གྱི་མ་ངེས་པ་ཡིན་པར་བསྟན་པ་དང་། ཕྱི་མའི་དོན་རྟགས་དེ་འགལ་བ་ཡིན་པར་བསྟན་པ་ཡིན་ནོ། །
གཉིས་པ་རང་གི་འཐད་པ་བརྗོད་པ་ལ་གཉིས་ཏེ། བརྗོད་རུང་

༼༢༥༨༽
གི་གྲགས་པ་དང་། སྒྲ་ལས་བྱུང་བའི་གྲགས་པ་ངོས་གཟུང་བའོ། །
དང་པོ་ནི། འཇིག་རྟེན་ཚུལ་ལུགས་ལ་སྤྱོད་པའི་སྒྲ་ལས་བྱུང་བ་དེ་ཉིད་བརྗོད་རུང་གི་གྲགས་པ་ཡིན་པར་སློབ་དཔོན་གྱིས་བཞེད་ལ། དེ་ཡང་ཤེས་བྱ་ཐམས་ཅད་ལ་བརྗོད་དུ་རུང་བའི་ཕྱིར་གྲགས་པས་ཀུན་ལ་ཁྱབ་པ་ཡིན་ནོ། །

དེ་ལ་གཞན་དག་ན་རེ། སྔར་ཡོངས་སུ་མ་གྲགས་པ་ལ་གྲགས་པའི་སྒྲ་སྦྱར་བ་བུམ་པ་ལ་ཟླ་བ་ཞེས་བརྗོད་པ་ལྟར་འཇིག་རྟེན་པ་དང་འགལ་ལོ་ཞེ་ན། ཤེས་བྱ་ཀུན་ལ་དེ་ལྟར་གྲགས་སུ་རུང་བ་ཙམ་ལ་གྲགས་པའི་སྒྲ་མཛད་དེ། དཔེར་ན་འཚེད་པའི་ནུས་པ་ཡོད་པ་ལ་འཚེད་པ་དང་། བཏུང་དུ་རུང་བ་ལ་བཏུང་བ་ཞེས་བཏགས་པ་བཞིན་ནོ། །
གཉིས་པ་སྒྲ་ལས་བྱུང་བའི་གྲགས་པ་ངོས་གཟུང་བ་ནི། དེ་ལྟར་གྲགས་རུང་ཙམ་ཞིག་དོན་ཐམས་ཅད་ལ་གྲུབ་ནའང་། མིང་གི་བརྡ་དང་། དེ་བརྡར་གདགས་པའི་བརྗོད་འདོད་ལ་བརྟེན་པའི་རྗོད་བྱེད་ཀྱི་སྒྲ་གཅིག་གྲུབ་ན་ནི་དེས་དོན་ཐམས་ཅད་ལ་བརྗོད་རུང་གི་གྲགས་པའང་གྲུབ་བོ་ཞེས་བསྟན་པའི་ཕྱིར་དུ་སྒྲ་ལས་བྱུང་བའི་གྲགས་པ་ཞེས་གསུངས་པ་ཡིན་

༼༢༥༩༽
ནོ། །
དེ་ལྟར་ན་རི་བོང་ཅན་ལ་ཟླ་བའི་སྒྲས་བརྗོད་རུང་གྲགས་པའི་རྗེས་དཔག་གིས་འགྲུབ་པས། དེ་རྗེས་དཔག་གི་ཡུལ་ལ་འགལ་བ་མ་ཡིན་ཏེ། ཡིན་ན་མི་འཁྲུལ་བའི་རྗེས་དཔག་འཇུག་པ་མི་སྲིད་དོ། །
བཤད་ཚུལ་གཉིས་པ་ལ་གསུམ་སྟེ། བརྗོད་རུང་གི་གྲགས་པ་ལས་དངོས་སྟོབས་རྗེས་དཔག་ཡུལ་ཐ་དད་པར་བསྟན་པ། གཞན་གྱི་བརྟགས་པ་དགག་པ། སློབ་དཔོན་གྱི་དགོངས་པ་བཤད་པའོ། །
དང་པོ་ནི། གྲགས་པ་དངོས་པོའི་དབང་གིས་བསྐྱེད་པ་ཡིན་ན་ནི་རྗེས་དཔག་བཞིན་དུ་བྱས་མི་རྟག་ལྟར་རམ། མེ་དུ་ལྟར་རང་རང་གི་ཡུལ་ཁོ་ན་ལ་ངེས་པར་འགྱུར་བ་ཞིག་ན། དེ་ལྟ་མིན་པར་ཕར་བརྗོད་འདོད་ཀྱི་དབང་གིས་སྦྱར་བ་ལ་སྒྲ་རྣམས་ཡུལ་གང་ལའང་མི་འཇུག་པ་མེད་དོ། །
གཉིས་པ་གཞན་གྱི་བརྟགས་པ་དགག་པ་ལ་གཉིས། བརྡ་སྤྲོད་པའི་རྟགས་ཐུན་མོང་མ་ཡིན་པར་འགྱུར་བ་དང་། རང་སྡེའི་བཤད་ཚུལ་གཞན་མི་འཐད་པར་བསྟན་པའོ། །

༼༢༦༠༽
དང་པོ་ནི། དེས་ན་ཀུན་ལ་འཇུག་ཏུ་རུང་བ་ཡི་གྲགས་པ་དེ་ཡུལ་རི་བོང་ཅན་འདིར་མི་འཇུག་ཅེས་བརྗོད་པའི་མཐུན་དཔེ་ཟླ་བའི་སྒྲས་བརྗོད་དུ་མི་རུང་བ་གཞན་རྙེད་པར་དཀའ་བས་ན། ཡོད་པའི་རྟགས་བཀོད་པ་དེ་ཐུན་མོང་ཉིད་མིན་པའི་མ་ངེས་པར་འགྱུར་ཏེ། སྒྲ་ལ་མཉན་བྱ་རྟགས་སུ་བཀོད་པ་བཞིན་ནོ། །
གཉིས་པར་རང་སྡེའི་བཤད་ཚུལ་གཞན་མི་འཐད་པར་བསྟན་པ་ནི། མདོའི་འགྲེལ་བྱེད་ཁ་ཅིག་སློབ་དཔོན་གྱི་ལུང་དེས་ཟླ་བའི་སྒྲས་བརྗོད་རུང་དཔོག་པའི་གྲགས་པ་ཉིད་ལ་དཔེ་མེད་པས་དེ་ཐུན་མིན་གྱི་མ་ངེས་པར་སྟོན་པ་ཡིན་ཞེས་ཟེར་རོ། །
དེ་མི་འཐད་དེ། གྲགས་རུང་གི་སྤྱི་མཚན་འཆད་པའི་སྐབས་ཡིན་པས་རི་བོང་ཅན་ལ་དཔེར་མཛད་ནས་དེའི་ཚུལ་ཇི་ལྟ་བར་ཤེས་བྱ་ཀུན་ལ་བརྗོད་རུང་གིས་ཁྱབ་པར་བསྟན་པ་ཡིན་གྱི། གཞན་མིན་ཏེ། དར་ཊཱིཀ་ལ་ཤིང་ཟེར་བའི་སྒྲས་བརྗོད་རུང་མིན་ཟེར་བ་སོགས་ལའང་གྲགས་པས་གནོད་པར་མཚུངས་པའི་ཕྱིར་རོ། །

༼༢༦༡༽
གསུམ་པ་སློབ་དཔོན་གྱི་དགོངས་པ་བཤད་པ་ནི། རི་བོང་ཅན་ཟླ་བའི་སྒྲས་བརྗོད་རུང་ལ་དཔེ་མེད་པ་མ་ཡིན་ཏེ། སྤོས་སྦྱོར་ལས་ག་བུར་དང་ནི་བཅུད་ལེན་ལས་དངུལ་ཆུ་སོགས་ལའང་ཟླ་བའི་སྒྲ་འཇུག་པར་བཤད་པས་ཟླ་བའི་སྒྲ་དེ་ནི་རི་བོང་ཅན་ལས་གཞན་དུའང་གྲགས་པ་དེས་ན་དེ་ཉིད་དཔེར་བྱས་ནས་བསིལ་ཟེར་ཅན་ཟླ་བར་གྲུབ་པ་ཐུན་མོང་གི་རྟགས་ཡིན་ནོ། །
དེས་ན་བརྗོད་འདོད་ཀྱི་བརྡ་ལ་འཇུག་པའི་མིང་རྣམས་ནི་ཐུན་མོང་བ་ཡིན་པས་བརྡ་དེ་ཡུལ་གཅིག་ལ་གྲུབ་ན་གཞན་ཀུན་ལའང་འགྲུབ་པ་འདི་ནི་དངོས་པོ་སྟོབས་ཞུགས་ཡིན་ནོ། །
གལ་ཏེ་བརྗོད་རུང་གི་གྲགས་པ་འགོག་ན་ཁྱེད་ཀྱིའང་འདོད་པའི་རི་བོང་ཅན་སོགས་ཀྱང་འཇིག་གོ །དེས་ན་རྒྱུ་མཚན་ཅན་གྱི་སྒྲ་བསིལ་ཟེར་ཅན་སོགས་དཔྱད་ན་ཐམས་ཅད་ལ་འཇུག་མི་སྲིད་ཀྱང་། འདོད་པས་སྦྱར་བའི་བརྡ་ཟླ་བ་ལྟ་བུ་ཡུལ་ཀུན་ལ་འཇུག་ཏུ་རུང་བཞིན་དུ་ཡུལ་འདི་ལ་མི་འཇུག་ཅེས་འགོག་ན། དེ་བརྗོད་དུ་རུང་བར་འཇིག་རྟེན་ན་གྲགས་ཤིང་གྲུབ་པའི་ཚུལ་གྱིས་གནོད་པས་གྲགས་པ་དག་དང་འགལ་བ་ཡིན་པར་དགོངས་སོ། །

༼༢༦༢༽
གསུམ་པ་དེ་དག་གི་དགོངས་པ་དཔྱད་པ་ལ་གཉིས་ཏེ། གཞན་གྱི་བརྟགས་པ་དགག་དང་། རང་གི་འདོད་པ་བརྗོད་པའོ། །
དང་པོ་ནི། ལ་ལ་གྲགས་པ་ལ་མིང་གི་རྣམ་པ་ཙམ་གྱིས་ཞེན་རུང་བརྡའི་གྲགས་པ་དང་། དོན་ལྡོག་ངེས་པ་ལ་སྒྲ་བློའི་ཞེན་རུང་ཐ་སྙད་ཀྱི་གྲགས་པ་ཞེས་གཉིས་སུ་འབྱེད་པ་ཡོད་ཀྱང་། མི་འཐད་དེ། མཚོན་བྱས་ཐ་སྙད་དུ་བྱེད་ན་འདི་ཡི་སྐབས་སུ་བབ་པའི་དོན་མིན་ལ། ཐ་སྙད་ཀྱི་མཚན་ཉིད་དེ་འདྲ་སྔར་བཀག་ཟིན་པའི་ཕྱིར་རོ། །
ཡང་བོད་ཁ་ཅིག་དངོས་སུ་བརྗོད་རུང་དོན་སྤྱི་དང་། ཞེན་པའི་བརྗོད་རུང་དངོས་པོ་སྟེ། དེ་དག་གི་སྒོ་ནས་བརྡ་ཡི་གྲགས་པ་གཉིས་ཡིན་ཞེས་ཟེར་བའང་མི་འཐད་དེ། འཆད་པའི་ཚེ་ན་གཉིས་སུ་ཕྱེ་རྒྱུ་ཡོད་མོད་ཀྱི། འཇུག་པའི་ཚེ་ན་རྣམ་དབྱེ་མེད་པར་འཇུག་པ་ཡིན་པའི་ཕྱིར། རྒྱུ་མཚན་དེས་ན་མདོའི་བཤད་ཚུལ་རྣམ་པ་གཉིས་པོ་ཕྱི་མ་དངོས་ཀྱི་བརྗོད་རུང་དང་། སྔ་མ་ཞེན་པར་སྦྱར་ནས་ཁ་ཅིག་འཆད་པ་དེ་འཁྲུལ་པ་ཡིན་ཏེ། དེ་ལས་བཟློག་ནས་བཤད་ཀྱང་སྐྱོན་ཡོད་མེད་མཉམ་པའི་ཕྱིར་དང་། རྟགས་ལས་བསྒྲུབ་བྱ་རྟོགས་པའང་འཇུག་པའི་སྐབས་ཡིན་གྱི། འཆད་པའི་སྐབས་མིན་པའི་ཕྱིར་རོ། །

༼༢༦༣༽
གཉིས་པ་རང་གི་འདོད་པ་བརྗོད་པ་ནི། མདོའི་བཤད་ཚུལ་སྔ་མས་ནི་བརྡ་སྤྲོད་པ་དག་ལ་རི་བོང་ཅན་ལ་ཟླ་བར་བརྗོད་པ་སྒྲ་བྱུང་གི་གྲགས་པ་ཡིན་པས་དེ་ལ་གནོད་བྱེད་ཀྱི་རྗེས་དཔག་ཚད་མ་མེད་པའི་ཕྱིར་མི་ཁེགས་པའམ་སྟེ་འགོག་མི་ནུས་སོ་ཞེས་སྟོན་པའི་ཕྱིར་རམ། ཡང་ན་སྒྲ་བྱུང་གྲགས་པ་དེ་ལ་འགལ་ཟླ་ཉིད་དུ་གྱུར་པའི་ཚད་མ་མེད་པ། དེས་ན་ངེས་པ་ཡོད་པའི་ཕྱིར་བརྡ་སྤྲོད་པའི་བརྗོད་རུང་མི་འདོད་པ་ལ་ཕར་གནོད་བྱེད་ཡིན་པར་སྟོན་ལ། ཕྱི་མ་ནི་གྲགས་པའི་རྗེས་དཔག་ལས་བརྗོད་རུང་གི་གྲགས་ཡུལ་གྱི་སྒོ་ནས་དབྱེ་ན་ཐ་དད་ཡིན་པར་བསྟན་པའི་ཆེད་ཡིན་ནོ། །
དེ་ལྟར་འཆད་ཤེས་ན་གྲགས་པ་ཡི་བསལ་བ་སྟོན་པའི་མདོ་འདི་མཁས་པའི་དགོངས་པ་ཇི་ལྟ་བ་བཞིན་འགྲུབ་པ་ཡིན་ནོ། །
ཚད་མ་རིགས་པའི་གཏེར་ལས་རང་དོན་རྗེས་དཔག་བརྟག་པའི་རབ་ཏུ་བྱེད་པ་སྟེ་བཅུ་པའི་མཆན་འགྲེལ་བཤད་པའོ།།  །།

༼༢༦༤༽
གཉིས་པ་གཞན་དོན་རྗེས་དཔག་ལ་གསུམ་སྟེ། དེའི་མཚན་ཉིད། གང་ཟག་གི་རྣམ་གཞག རྩོད་པའི་ངག་གི་དབྱེ་བའོ། །
དང་པོ་ནི། གཞན་དོན་རྗེས་དཔག་ནི་རྒོལ་བ་རང་ཉིད་ཀྱིས་མཐོང་བའི་དོན་རྟགས་ཀྱི་སྒོ་ནས་གཞན་ལ་སྟོན་པའི་ངག་ཡིན་ནོ། །
གཉིས་པ་གང་ཟག་གི་རྣམ་གཞག་ལ་གསུམ་སྟེ། སོ་སོའི་མཚན་ཉིད། རྒྱལ་ཕམ་གྱི་རྣམ་གཞག དེ་ལ་དཔང་པོས་ཇི་ལྟར་བསྒྲུབ་པའི་ཚུལ་ལོ། །
དང་པོ་ནི། རྒོལ་བ་དང་། ཕྱིར་རྒོལ་དང་། དཔང་པོ་གསུམ་གྱི་མཚན་ཉིད་རིམ་བཞིན་སྒྲུབ་བྱེད་བརྗོད་པར་ཁས་ལེན་པ་དང་། སུན་འབྱིན་བརྗོད་པར་ཁས་ལེན་པ་དང་། རྒྱལ་ཕམ་གྱི་བརྡ་སྤྲོད་པར་ཁས་ལེན་པའོ། །
གཉིས་པ་རྒྱལ་ཕམ་གྱི་རྣམ་གཞག་ནི། རྒོལ་བ་དང་ཕྱིར་རྒོལ་གཉིས་ལ་སྐྱོན་ཅན་བརྗོད་པ་དང་ཡོན་ཏན་བརྗོད་པ་ཉིད་ཀྱིས་རིམ་བཞིན་ཚར་གཅོད་པ་དང་རྗེས་སུ་འཛིན་པ་འཇུག་ལ། དེ་ལྟར་སྐྱོན་ཡོན་ཏན་སོ་སོར་ཕྱེ་ནས་སྟོན་ན་རྒྱལ་ཕམ་ཡོད་ཀྱི། དེ་མིན་པར་མཉམ་ན་རྒྱལ་

༼༢༦༥༽
ཕམ་གཉིས་ཀ་མེད་པར་རྩོད་རིགས་ལས་གསུངས་ཏེ། ཕྱིར་རྒོལ་བས་དེའི་དངོས་པོ་གོ་བར་བྱས་ན་འགྱུར་གྱི། གཞན་དུ་ན་གཉིས་པོ་གཅིག་ཀྱང་རྒྱལ་བ་དང་ཕམ་པར་མི་འགྱུར་རོ་ཞེས་སོགས་སོ། །
བརྫུན་རླབས་དང་གཡོ་སྒྱུའི་སྒོ་ནས་ཚར་བཅད་ཀྱང་དེ་ལ་རྒྱལ་ཕམ་ཡོད་པར་སློབ་དཔོན་མི་བཞེད་དོ། །

རྩོད་རིགས་ལས་དེ་ཁོ་ན་ཉིད་བསྲུང་བའི་དོན་དུ་དམ་པ་རྣམས་ཀྱང་རྒྱལ་བར་འདོད་པའི་གཡོ་སྒྱུ་ལ་སོགས་པ་དག་གིས་ཚར་གཅད་པར་བྱ་བ་ཡིན་ནོ་ཞེ་ན། མ་ཡིན་ཏེ། ཁུ་ཚུར་དང་། ཐལ་ལྕག་དང་། མཚོན་བསྣུན་པ་དང་། མེ་ལ་སོགས་པས་ཀྱང་ཞེས་བརྗོད་པར་བྱ་བ་འདིས་དེ་ཁོ་ན་ཉིད་བསྲུང་བའི་ཐབས་དམ་པ་མ་ཡིན་ཏེ་ཞེས་གསུངས་པའི་ཕྱིར་རོ། །
གསུམ་པ་དེ་ལ་དཔང་པོས་ཇི་ལྟར་བསྒྲུབ་པའི་ཚུལ་ལ་གཉིས་ཏེ། སྤྱིར་ཚར་གཅད་གཅད་པ་དང་རྗེས་སུ་གཟུང་བའི་ཚུལ། བྱེ་བྲག་ཏུ་ཚར་གཅད་པའི་གནས་གཏན་ལ་དབབ་པའོ། །
དང་པོ་ནི། ནོར་སོགས་འཕྲོག་པ་དང་གོ་འཕང་སོགས་སྦྱིན་པའི་སྒོ་ནས་འཇིག་རྟེན་པ་དག་གིས་ཚར་གཅད་པ་དང་རྗེས་སུ་འཛིན་པར་བྱེད་པར་འདོད་ལ། གྲུབ་མཐའ་བླང་དོར་བྱེད་པ་ལ་སྐྱེས་བུ་དམ་པས་ནོར་བ་ཚར་གཅད་པ་དང་བདེན་པ་རྗེས་འཛིན་དུ་འདོད་དོ། །

༼༢༦༦༽
གཉིས་པ་བྱེ་བྲག་ཏུ་ཚར་བཅད་པའི་གནས་གཏན་ལ་དབབ་པ་ལ་གཉིས། འཐད་པ་བརྗོད་པ་དང་། འཁྲུལ་པ་དགག་པའོ། །
དང་པོ་ནི། ཚར་གཅད་པའི་གནས་ལ་རྒོལ་ཕྱིར་རྒོལ་གཉིས་ཀྱི་སྔ་མ་ལ་སྒྲུབ་པའི་ཡན་ལག་མི་བརྗོད་པ་དང་། ཡན་ལག་མིན་པ་བརྗོད་པ་གཉིས། ཕྱི་མ་ལ་སྐྱོན་མི་བརྗོད་པ་དང་། སྐྱོན་མིན་བརྗོད་པ་གཉིས་ཏེ། དེ་ལྟར་རྒོལ་བ་གཉིས་ལས་ཕྱེ་བའི་བཞི་རུ་གྲངས་ངེས་པ་ནི་རིགས་པ་མཁྱེན་པ་ཆོས་ཀྱི་གྲགས་པའི་དགོངས་པ་ཡིན་ནོ། །
གཉིས་པ་འཁྲུལ་པ་དགག་པ་ལ་གཉིས། གངས་ཅན་པའི་ལུགས་དགག་པ་དང་། རྐང་མིག་པའི་ལུགས་དགག་པའོ། །
དང་པོ་ནི། རྒོལ་བ་ལ་ནི་དྲིས་པའི་ལན་མི་བརྗོད་པ་དང་། མ་དྲིས་པ་བརྗོད་པ། སྐྱོན་ཅན་བརྗོད་པ་གསུམ་དང་། སྐྱོན་སྤོང་བའི་ཚེ་སྐྱོན་མི་སྤོང་བ། ལན་ལྟར་སྣང་བརྗོད་པ། སྐབས་སུ་མ་བབས་པའི་ལན་བརྗོད་པ་གསུམ་སྟེ། གསུམ་ཚན་གཉིས་བསྡོམས་པས་དྲུག་དང་། ཕྱིར་རྒོལ་ལ་ཡང་འདྲི་བའི་ཚེ་མི་འདྲི་བ། མི་འོས་པ་འདྲི་བ། 

༼༢༦༧༽
མ་འབྲེལ་བ་འདྲི་བ་གསུམ་དང་། སྐྱོན་བརྗོད་པའི་ཚེ་སྐྱོན་མི་བརྗོད་པ། སྐྱོན་ལྟར་སྣང་བརྗོད་པ། སྐབས་སུ་མ་བབས་པའི་སྐྱོན་བརྗོད་པ་སྟེ་གསུམ་གཉིས་དྲུག་དང་། དཔང་པོ་ལ་ཤན་མི་འབྱེད་པ། ཕྱིན་ཅི་ལོག་ཏུ་འབྱེད་པ། སྐབས་མ་ཡིན་པར་འབྱེད་པ་སྟེ་གསུམ་དང་། ཀུན་ལ་ཐུན་མོང་དུ་རྣ་བ་མི་གཏོད་པ་གཅིག་སྟེ། གངས་ཅན་པ་རྣམས་ཀྱིས་དེ་ལྟར་ཚར་གཅད་པའི་གནས་བཅུ་དྲུག་ཏུ་འདོད་པ་དེ་མི་འཐད་དེ། ཚར་གཅད་འོས་པ་ཡིན་ན་སྔ་མ་བཞི་པོར་འདུས་ལ། དེར་འདུས་པ་མིན་ན་ནི་ཚར་གཅད་པར་བྱ་བ་ཉིད་མ་ཡིན་ཞིང་། དཔང་པོ་ལ་ནི་ཚར་གཅད་མེད་དེ། དེ་དཔང་པོར་འོས་པ་ཞིག་མིན་ན་དེར་མི་རུང་ལ། ཡིན་ན་དེ་ལའང་ཚར་གཅད་པ་ཅི་ནས་བྱེད་ན་ཧ་ཅང་ཐལ་ཏེ། ཐུག་མེད་དུ་འགྱུར་བའི་ཕྱིར་རོ། །
གཉིས་པ་རྐང་མིག་པའི་ལུགས་དགག་པ་ནི། དམ་བཅའ་ལ་གནོད་དམ་བཅའ་གཞན། །
དམ་བཅའ་འགལ་དང་དམ་བཅའ་སེལ། །
གཏན་ཚིགས་གཞན་དང་དོན་གཞན་དང་། །
དོན་མེད་པ་དང་དོན་མི་ཤེས། །
དོན་བྲལ་དུས་ལ་མ་བབས་དང་། །
མ་ཚང་ལྷག་དང་ཡང་བརྗོད་དང་། །
རྗེས་སུ་མི་སྨྲ་མི་ཤེས་དང་། །
སྤོབས་པ་མེད་དང་རྣམ་གཡེང་དང་། །
འདོད་པ་ཁས་ལེན་བརྒལ་བརྟག་འདོར། །
རྗེས་སུ་སྦྱོར་

༼༢༦༨༽
མེད་ལ་སྦྱོར་དང་། །
གྲུབ་མཐའ་ཉམས་དང་རྟགས་ལྟར་སྣང་། །
ཐུབ་པ་རྐང་མིག་གིས་བཤད་པའི། །
ཚར་གཅད་ཉི་ཤུ་རྩ་གཉིས་ཡིན། །
དེ་ལ་དཔལ་ལྡན་གྲགས་པ་ཡིས། །
དེའི་ཆ་འགའ་ཞིག་ཚར་གཅད་མིན་པར་བཤད། ཚར་གཅད་ཡིན་ན་གཉིས་པོར་སྡུད་རུང་སྟེ། དེའང་འདི་ལྟར་དབྱེ་སྟེ་བཤད་ན། མི་མཐུན་ཕྱོགས་རང་གི་དཔེ་ལ་ཁས་ལེན་པ་དཔེར་ན། སྒྲ་མི་རྟག་སྟེ། དབང་པོའི་གཟུང་བྱ་ཡིན་པའི་ཕྱིར་ཞེས་བརྗོད་པ་ལ། སྤྱིར་དབང་པོའི་གཟུང་བྱ་དང་རྟག་པ་ཡིན་པར་འདོད་པའི་ཕྱིར་རྒོལ་གྱིས། དབང་པོས་གཟུང་བར་བྱ་བའི་ཕྱིར་སྒྲ་རྟག་ཅེས་བརྗོད་ན་སྔར་གྱི་དམ་བཅའ་ལ་གནོད་པས་དེ་ཚར་གཅད་ཡིན་ནོ་ཟེར་རོ། །

དེ་ནི་ཕྱིར་རྒོལ་གྱི་བཟློག་པས་རྒོལ་བ་ལ་ཐེ་ཚོམ་བསྐྱེད་པ་སྲིད་ཀྱང་དམ་བཅའ་ལ་གནོད་པར་མ་ངེས་པའི་ཕྱིར་སྒྲུབ་པར་བྱེད་པའི་ཡན་ལག་མིན་པ་བརྗོད་པ་ཡིན་པས་དེ་ལས་གཞན་དུ་མི་འཐད་དོ། །
ཡང་དམ་བཅའ་ལ་དམ་བཅའ་གཞན་སྒྲུབ་བྱེད་དུ་འགོད་པ་སྔར་ལྟར་སྒྲ་མི་རྟག་པར་དམ་བཅའ་བ་བཀག་པའི་ཚེ། ཆོས་ཀྱི་སྤྱི་ཐམས་ཅད་དུ་འགྲོ་བ་དང་། བུམ་པ་ཐམས་ཅད་དུ་འགྲོ་བ་མ་ཡིན་པར་བརྟགས་ནས། བུམ་པ་ཐམས་ཅད་དུ་འགྲོ་བ་མ་ཡིན་པ་ལྟར་སྒྲའང་ཐམས་ཅད་དུ་འགྲོ་བ་མ་ཡིན་ཞེས་དམ་བཅའ་གཉིས་པ་སྟོན་པ་ན་དམ་བཅའ་དེ་དམ་བཅའ་གཞན་གྱིས་སྒྲུབ་མི་ནུས་པས་ཚར་གཅད་ཡིན་ཞེས་ཟེར་བའང་མི་འཐད་དེ། འདི་ནི་ཐམས་ཅད་དུ་འགྲོ་བ་མ་ཡིན་པ་དཔེ་བུམ་པ་

༼༢༦༩༽
ལྟ་བུ་ཁོ་ན་དབང་པོའི་གཟུང་བྱ་ཡིན་གྱི། སྤྱི་དབང་པོའི་གཟུང་བྱ་མ་ཡིན་ཞེས་སྒྲུབ་བྱེད་བསྟན་པ་ཡིན་གྱི། བསྒྲུབ་བྱ་བསྟན་པ་མ་ཡིན་པའི་ཕྱིར་རོ། །
གལ་ཏེ་དམ་བཅའ་ལ་དམ་བཅའ་གཞན་རྟགས་སུ་འགོད་ན་ནི་སྒྲུབ་བྱེད་མ་ངེས་པ་ཡིན་པས་འདིའང་ཡན་ལག་མིན་པ་བརྗོད་པར་འདུའོ། །
ཡང་དམ་བཅའ་དང་དཔེ་འགལ་བ། སྒྲ་རྟག་སྟེ། བུམ་པ་བཞིན་ཞེས་པ་ལྟ་བུ་དང་། དམ་བཅའ་དང་གཏན་ཚིགས་འགལ་བ་ཐམས་ཅད་ཐ་དད་པ་ཡིན་ཏེ། ཚོགས་པ་ལ་དངོས་པོའི་སྒྲ་སྦྱོར་བའི་ཕྱིར་ཞེས་པ་ལྟ་བུ་དམ་བཅའ་བ་དང་འགལ་བའི་ཚར་གཅད་ཡིན་ཟེར་བའང་མི་འཐད་དེ། སྔ་མ་མཐུན་ཕྱོགས་ལ་རྗེས་འགྲོ་མེད་པས་མ་ངེས་པའི་སྐྱོན་ཡིན་པས་ཡན་ལག་མ་ཡིན་པ་བརྗོད་པར་འདུ་ཞིང་། ཕྱི་མ་གཅིག་མི་འདོད་པ་དེས་དེ་བསྡུས་ཚོགས་པའང་གཅིག་ཏུ་མི་འདོད་པས་འགལ་བར་འགྱུར་བའི་སྐབས་མེད་པའི་ཕྱིར་རོ། །
དེའང་དམ་བཅའ་ཁར་ཕྱུང་ན་མི་དགོས་པ་བརྗོད་པ་ཡིན་ལ། ཁར་མ་ཕྱུང་ཡང་ཞེ་འདོད་དང་རྟགས་འགལ་བ་སོགས་ནི་རྟགས་ཀྱི་སྐྱོན་གསུམ་གང་རུང་དུ་འདུ་བ་ཡིན་པ་རྟགས་ལ་སྐྱོན་དེ་གསུམ་ལས་གཞན་མི་སྲིད་པས་དེ་མེད་ན་ཚར་གཅད་པའི་གནས་ཉིད་མིན་ནོ། །
ཡང་ཐོག་མར་དམ་བཅས་ལ་རྗེས་སུ་དེ་འདོར་བ་དབང་པོའི་གཟུང་བྱས་སྒྲ་མི་རྟག་པར་བསྒྲུབ་པའི་རྟག་དེ་སྤྱི་ལའང་འཇུག་པས་མ་ངེས་སོ་ཞེས་བཀག་པའི་ཚེ། སྒྲ་མི་རྟག་པར་སུ་སྨྲ་ཞེས་སྔར་གྱི་དམ་བཅའ་དོན་སེལ་བར་བྱེད་པ་ཚར་གཅད་དོ་ཟེར་

༼༢༧༠༽
བའང་སྒྲུབ་བྱེད་ལ་ངེས་པ་མ་རྙེད་པའི་དབང་གིས་ཡིན་པས་ན་མ་ངེས་པར་འདུ་བས། སྔར་མ་ངེས་པ་བརྗོད་པའི་དུས་དེ་ཉིད་དུ་ཚར་གཅད་འོས་ཀྱི་རྗེས་སུ་ཚར་གཅད་གཉིས་པ་བྱེད་པ་དོན་མེད་ཡིན་ནོ། །
ཡང་གཏན་ཚིགས་ལ་གཏན་ཚིགས་གཞན་སྒྲུབ་བྱེད་དུ་འགོད་པ་དཔེར་ན། གསལ་བ་འདི་དག་རང་བཞིན་གཅིག་ཡིན་ཏེ། ཚད་ཡོད་པའི་ཕྱིར། དཔེར་ན་འཇིམ་པའི་རང་བཞིན་གྱི་ཁམ་ཕོར་ལ་སོགས་པ་བཞིན་ཞེས་བཀོད་པ་ལ། བདེ་སྡུག་ལ་སོགས་པའི་གསལ་བ་འགའ་ཞིག་ལ་ཚད་མ་མཐོང་བས་དེ་མ་ངེས་སོ་ཞེས་བཀག་པ་ན། བདེ་སྡུག་ལ་སོགས་པ་དང་མ་འབྲེལ་བའི་གསལ་བ་གཞན་ཡིན་ནོ་ཞེས་ཟེར་ན། ཐོག་མར་ཁྱད་པར་མེད་པར་བསྒྲུབས་ནས་རྗེས་སུ་ཁྱད་པར་ཕྱེ་བ་གཏན་ཚིགས་གཞན་ཡིན་པས་དེ་ཚར་གཅད་ཡིན་ནོ་ཟེར་བའང་མི་འཐད་དེ། སྔ་མའི་སྦྱོར་བའི་ངག་རྫོགས་ནས་ཕྱི་མ་བཀོད་པ་ཡིན་ན། སྔ་མ་ལ་ནུས་པ་མེད་པའི་དབང་གིས་ཡིན་པས་དེ་མ་ངེས་པར་འགྱུར་ལ། ངག་མ་རྫོགས་ན་བསྒྲུབ་བྱ་གཅིག་ལ་རྟགས་མང་པོ་འཇུག་སྲིད་པས་ཚར་གཅད་པའི་འོས་མིན་ནོ། །
ཡང་རྣལ་མའི་དོན་དང་མ་འབྲེལ་བའི་དོན་གཞན་བརྗོད་པ་དཔེར་ན། སྒྲ་རྟགས་སྟེ། རིག་པར་བྱ་བ་མ་ཡིན་པའི་ཕྱིར་ཞེས་བཀོད་པ་ལ་གཏན་ཚིགས་ཀྱི་རྟག་ནི། སའི་ཡང་འཇུག་དང་བཅས་པ་ཡིན་ནོ་ཟེར་བ་ལྟ་བུའང་ཚར་གཅད་ལོགས་སུ་བྱེད་པ་མི་འཐད་དེ། རྒོལ་བ་ཡིན་ན་མ་ངེས་པ་སྟེ་སྒྲུབ་པའི་ཡན་ལག་མེད་

༼༢༧༡༽
པ་བརྗོད་པའི་སྒོ་ནས་ཚར་གཅད་དང་། ཕྱིར་རྒོལ་ཡིན་ན་སྐྱོན་མིན་པ་བརྗོད་པའི་སྒོ་ནས་ཚར་གཅད་ཡིན་གྱི། དེ་གཉིས་ལས་གཞན་པའི་ཚར་གཅད་ཐོབ་པ་མིན་ནོ། །
ཡང་དོན་ཅིའང་མེད་པར་ཡི་གེའི་གོ་རིམ་ལྟ་བུ་བརྗོད་པའང་ཚར་གཅད་ལོགས་སུ་བྱེད་པ་མི་འཐད་དེ། སྒྲུབ་པའི་ཡན་ལག་མིན་པ་བརྗོད་པ་ལས་གཞན་མིན་ནོ། །
ལན་གསུམ་བརྗོད་ཀྱང་མི་གོ་བའི་ཚིག་བརྗོད་པ་ནི་དོན་མི་ཤེས་པ་ཞེས་བྱ་བ་ཚར་གཅད་པའི་གནས་ཡིན་ཟེར་རོ། །
དེའང་བསམ་བཞིན་དུ་མ་གྲག་པའི་སྒྲ་དང་། ཤུགས་མྱུར་ཆེས་པ་ལ་སོགས་པའི་རྒྱུའི་དོན་མི་ཤེས་པ་སྒྲུབ་པ་ཡིན་ན་དོན་མེད་པ་ཉིད་དང་འདྲ་བས་སྒྲུབ་པའི་ཡན་ལག་མིན་པ་བརྗོད་པར་འདུས་ལ། ཇི་ལྟ་བ་བཞིན་གྱི་དོན་དང་ལྡན་པ་ལན་གསུམ་བརྗོད་ཀྱང་ཕྱིར་རྒོལ་གྱིས་མ་རྟོགས་ན་ནི་བླུན་ཆེས་པ་ཡིན་པས་དེ་ཉིད་ཚར་གཅད་པར་འོས་ཀྱི། རྗོད་པ་པོ་རྒོལ་བ་ཚར་གཅད་པར་འོས་པ་མིན་ནོ། །
ཡང་བསྙོན་ཚིག་སྔ་ཕྱི་མ་འབྲེལ་བར་བརྗོད་པ་ནི་དོན་དང་བྲལ་བ་བརྗོད་པས་ཚར་གཅད་ཡིན་ཟེར་བའང་དོན་མེད་པ་ལས་ལོགས་སུ་དབྱེ་བ་བྱེད་པ་མི་འཐད་པས་སྒྲུབ་པའི་ཡན་ལག་མིན་པ་བརྗོད་པའི་ནང་དུ་འདུའོ། །
དུས་ལ་མ་བབས་པ་ཞེས་བྱ་བ་སྦྱོར་ངག་གི་གོ་རིམ་བཟློག་པ་ན་ཚར་གཅད་ཡིན་ནོ་ཟེར་རོ། །
དེ་ལས་དོན་གོ་ན་ཚར་གཅད་མིན་ཏེ། དཔེར་ན་གསེར་སེར་པོའི་བུམ་པའམ། སེར་པོ་གསེར་གྱི་བུམ་པ་ཞེས་གང་

༼༢༧༢༽
བརྗོད་ཀྱང་ཁྱད་པར་མེད་པ་བཞིན་ནོ། །
དོན་མི་གོ་ན་སྒྲུབ་པ་ཡི་ཡན་ལག་མིན་པ་བརྗོད་པར་འདུའོ། །
ཡང་འོག་ནས་འཆད་གྱུར་ལྟར་གྱི་རྩོད་ངག་ཡན་ལག་ལྔ་ལས་གང་ཡང་རུང་བ་མ་ཚང་བ་བརྗོད་ན་ཚར་གཅད་ཡིན་ནོ་ཟེར་རོ། །
ངེད་ཀྱི་ལུགས་ལྟར་ཡན་ལག་གཉིས་པ་ཅན་གྱི་ངག་མ་ཚང་ན་དོན་མི་གོ་བས་སྐྱོན་ཡིན་གྱི། དམ་བཅའ་མེད་པ་སོགས་སྐྱོན་མིན་ཏེ། དེ་དག་མེད་ཀྱང་དོན་གོ་བའི་ཕྱིར། དེས་ན་ཚར་གཅད་པའི་འོས་མིན་ནོ། །
རྟགས་དང་དཔེ་ལྷག་པ་སྒྲུབ་ཟིན་ལ་བསྣན་ནས་བརྗོད་ན་ཚར་གཅད་ཡིན་ནོ་ཟེར་རོ། །
འདི་ནི་སྒྲུབ་པའི་ངག་ངེས་པ་ཅན་དུ་ཁས་ལེན་པ་ངེད་ཀྱི་ལུགས་ལྟ་བུ་ལ་སྒྲུབ་བྱེད་མིན་པ་བརྗོད་པར་འདུ་བས་སྐྱོན་དུ་བརྩིའི། ཁྱེད་མི་དགོས་པ་སྣ་ཚོགས་བརྗོད་པ་ཅན་གྱི་ལུགས་ལ་སྐྱོན་དུ་འཇོག་དཀའོ། །
ཡང་སྒྲ་ཟློས་པ་སྒྲ་མི་རྟག་མི་རྟག་ཅེས་པ་ལྟ་བུ་དང་། དོན་ཟློས་པ་སྒྲ་མི་རྟག་སྒྲ་འགག་པའི་ཆོས་ཅན་ཡིན་ཞེས་བརྗོད་པ་ལྟ་བུའང་ཚར་གཅད་ཡིན་ཟེར་བའང་སྒྲ་ཟློས་པ་ལོགས་སུ་བརྗོད་མི་དགོས་ཏེ། དོན་ཟློས་པར་འདུ་བའི་ཕྱིར་རོ། །
དོན་མི་ཟློས་ན་སྒྲ་ཟློས་ཀྱང་སྐྱོན་མེད་དེ། ཁྱོད་དགའ་ན་དགའ། ལྟ་ན་ལྟ། ཟ་ན་ཟ་ཞེས་བརྗོད་པ་ལྟ་བུ་དོན་ཟློས་ན་ནི་སྒྲུབ་བྱེད་མིན་པ་བརྗོད་པ་ཡིན་ལ། འདིའང་སྒྲུབ་པའི་ངག་དགོད་པ་ན་སྐྱོན་ཡིན་གྱི། གཏམ་རྒྱུད་རྒྱས་པའི་ཚེ་སྐྱོན་མིན་ཏེ། ཕ་རོལ་པོས་མ་གོ་བར་དོགས་

༼༢༧༣༽
པའི་ཚེ་དཔང་པོ་ལ་སོགས་པ་ལ་ཡང་ནས་ཡང་དུ་བརྗོད་ཀྱང་སྐྱོན་མ་ཡིན་པའི་ཕྱིར་རོ། །
ཡང་ཚོགས་པ་ལ་རྒོལ་བས་ལན་གསུམ་བརྗོད་པས་གོ་ཡང་ཕྱིར་རྒོལ་གྱི་རྗེས་སུ་མི་བརྗོད་ན་རྗེས་སུ་མི་སྨྲ་བ་ཞེས་བྱ་བས་ཚར་བཅད་དོ་ཟེར་བའང་ཕྱིར་རྒོལ་གྱིས་རྒོལ་བའི་ངག་ཀུན་མ་བརྗོད་པ་སྐྱོན་མིན་ཏེ། དང་པོར་ཐམས་ཅད་རྗེས་སུ་བརྗོད་ལ་ཕྱི་ནས་ལན་གདབ་བོ་ཞེས་སུས་ཀྱང་དམ་མ་བཅས་པའི་ཕྱིར་རོ། །
བརྗོད་དགོས་པ་མ་བརྗོད་ན་ནི་དེ་སྒྲུབ་པའི་ཡན་ལག་མི་བརྗོད་པའམ་སྐྱོན་མི་བརྗོད་པ་སྟེ་སྤོབས་པ་མེད་པ་གཉིས་གང་རུང་དུ་འདུའོ། །

འདིར་ཡང་ཁྱོད་ཀྱང་སོགས་རྐང་པ་གཅིག་འགྲེལ་ཚིག་དཀྱུས་ལ་ཤོར་བར་སྣང་ངོ་། །
རྒོལ་བས་བརྗོད་པའི་དོན་དཔང་པོས་གོ་ཡང་ཕྱིར་རྒོལ་གྱིས་མ་གོ་ན་དོན་མི་ཤེས་པ་ཚར་གཅད་ཡིན་ནོ་ཟེར་རོ། །
འདིའང་རྗེས་སུ་མི་སྨྲ་བ་དང་འདྲ་བར་ཕྱིར་རྒོལ་ལ་དེ་ནི་སྤོབས་པ་མེད་པ་ཉིད་ལས་གཞན་དུ་མིན་ནོ། །
ཡང་ཕ་རོལ་པོའི་ངག་བརྗོད་པའི་རྗེས་ལ་དེའི་ལན་མི་འདེབས་པར་དོན་མེད་པའི་ཚིགས་སུ་བཅད་པ་ལ་སོགས་པས་དུས་འདའ་བར་བྱེད་པ་ནི་སྤོབས་པ་མེད་པ་ཞེས་བྱ་བའི་ཚར་གཅད་དོ་ཞེས་ཟེར་བའང་སྒྲུབ་པའི་ཡན་ལག་མི་བརྗོད་པའམ། སྐྱོན་མི་བརྗོད་པར་འདུའོ། །
ཡང་ཕ་རོལ་གྱི་རྩོད་ངག་བཀོད་པ་ན། བདག་མི་ཁོམ་མོ་ཞེས་བྱ་བ་དང་། བདག་ནའོ་ཞེས་བྱ་བ་ལ་སོགས་པས་རྩོད་པ་འདོར་ན་རྣམ་པར་གཡེང་

༼༢༧༤༽
བ་ཞེས་བྱ་བའི་ཚར་གཅོད་དོ་ཟེར་ཏེ། འདིའང་སྲོག་དང་སྡོམ་པ་ལ་སོགས་པའི་ཕྱིར་མི་བྱར་མི་རུང་བའི་བྱ་བ་ལ་འཇུག་གམ། སྨྲ་མི་ནུས་པའི་ནད་པ་ལ་སོགས་པ་བདེན་ན་ཚར་གཅད་འོས་པ་ག་ལ་ཡིན། ལན་མི་ཤེས་པའི་སྒྱུ་ཐབས་ཡིན་ན་སྤོབས་པ་མེད་པར་འདུའོ། །
ཡང་དཔེར་ན། ཁྱོད་རྐུན་མ་ཡིན་ཏེ། སྐྱེས་བུ་ཉིད་ཡིན་པའི་ཕྱིར་ཞེས་ཟེར་བའི་ལན་དུ། ཁྱོད་ཀྱང་ངོ་ཟེར་བ་ལྟ་བུ་རང་གི་ཕྱོགས་ཀྱི་སྐྱོན་ཁས་བླངས་ནས་གཞན་གྱི་ཕྱོགས་ལ་སྐྱོན་ཞར་ལ་འཇུག་པར་བྱེད་པ་ནི་འདོད་པ་ཁས་ལེན་པ་ཞེས་བྱ་བའི་ཚར་གཅོད་དོ་ཟེར་བའང་སྐྱེས་བུ་ཡིན་པས་རྐུན་མར་འགྱུར་ན་ཁྱེད་ཀྱང་དེར་འགྱུར་ལ། ཁྱེད་རང་དེར་མི་འདོད་པའི་ཕྱིར། སྐྱེས་བུ་ཡིན་པ་རྐུན་མ་ལ་རྟགས་ཡང་དག་མ་ཡིན་ཞེས་རྟགས་ལྟར་སྣང་དུ་ངོ་ཤེས་པས་ཡིན་ན་རང་ལ་སྐྱོན་མེད་ལ། དེ་རྟགས་ཡང་དག་ཏུ་བཟུང་ནས་རང་དེར་ཁས་བླངས་ནས་གཞན་ལ་སྐྱོན་བགོ་ན་རྟགས་སྐྱོན་ཅན་ལ་སྐྱོན་ཅན་དུ་མ་ཤེས་པ་ཡིན་པས་སྐྱོན་མི་བརྗོད་པར་འདུའོ། །
རྒོལ་བས་རྟགས་ལྟར་སྣང་བཀོད་ཀྱང་ཕྱིར་རྒོལ་གྱིས་བརྒལ་ཞིང་བརྟགས་པ་མ་ནུས་ནས་འདོར་བ་ནི་སྔ་མའི་སྒྲུབ་བྱེད་ཡང་དག་མ་བརྗོད་པ་དང་། ཕྱི་མས་དེ་ལ་སྐྱོན་མ་བརྗོད་པའི་ཕྱིར་རྒོལ་བ་གཉིས་ཀ་སྤོབས་པ་མེད་པའི་ནང་དུ་འདུའོ། །
གཞན་ཚར་གཅོད་པའི་གནས་མ་ཡིན་བཞིན་དུ་དེར་སྦྱོར་བ་ནི་རྗེས་སུ་སྦྱོར་བ་མེད་པ་ལ་སྦྱོར་བ་ཞེས་བྱ་བའི་བྱ་བའི་

༼༢༧༥༽
ཚར་གཅད་ཡིན་ཟེར་རོ། །
འདིའང་ཕ་རོལ་པོའི་འདོད་པ་ཁེགས་ངེས་ཀྱི་ནུས་པ་ཟད་ནས་ཐབས་རྡུགས་པ་ཡིན་པས་སྤོབས་པ་མེད་པ་ལས་གཞན་མིན་ནོ། །
ཡང་དཔེར་ན། གྲངས་ཅན་གྱིས་ཡོད་པ་མི་འཇིག་མེད་པ་མི་སྐྱེ་ཞེས་བྱ་བའི་གྲུབ་མཐའ་ཁས་བླངས་ནས། གཙོ་བོའི་རང་བཞིན་གཅིག་པ་རྣམ་འགྱུར་དུ་མ་མཐོང་བར་བརྗོད་པ་ན་དོན་གྱིས་ཡོད་པ་འཇིག་པ་དང་། མེད་པ་སྐྱེ་བར་སོང་བ་ལྟ་བུ་རང་གི་གྲུབ་མཐའ་ཉམས་པའི་ཚིག་ཞར་ལ་ཤོར་བ་ནི་གྲུབ་མཐའ་ཉམས་པ་ཞེས་བྱ་བའི་ཚར་གཅད་དོ་ཟེར་བའང་སྒྲུབ་པའི་ཡན་ལག་མི་བརྗོད་པར་འདུའོ། །
ཡང་གཏན་ཚིགས་ལྟར་སྣང་བརྗོད་པ་ཚར་གཅད་ཡིན་ཟེར་བ་ནི་བདེན་མོད་ཀྱི། དེ་ཐམས་ཅད་སྒྲུབ་པའི་ཡན་ལག་མ་ཡིན་པ་བརྗོད་པའམ། སྐྱོན་མིན་པ་བརྗོད་པ་གང་རུང་དུ་འདུ་བས་ཚར་གཅད་ཀྱི་གྲངས་ལོགས་སུ་བགྲང་བ་མི་དགོས་སོ། །
དེ་ལྟར་སྟོན་པ་རྐང་མིག་གིས་བཤད་པའི་ཚར་གཅད་ཉེར་གཉིས་པོ་མི་འཐད་པར་བསྟན་ཟིན་ནས། ད་ནི་མུ་སྟེགས་བྱེད་ཀྱི་ལྟག་ཆོད་ཐམས་ཅད་གཏན་ཚིགས་ལྟར་སྣང་ཡིན་པས། དེ་ལ་དུ་ཡོད་ཅེ་ན། ཕྲད་དང་མ་ཕྲད་གཏན་ཚིགས་དང་། །
རྟག་དང་མ་སྨྲས་མ་སྐྱེས་དང་། །
འབྲས་བུ་ཆོས་མཐུན་མི་མཐུན་དང་། །

རྣམ་རྟོགས་ཁྱད་མེད་དམིགས་པ་དང་། །
ཐེ་ཚོམ་དོན་གོ་ཐལ་འགྱུར་རྣམས། །
ཀུན་ལས་བཏུས་ཡིན་རིགས་བརྟག་ལས། །
འཕེལ་འགྲིབ་བརྗོད་དང་

༼༢༧༦༽
མ་བརྗོད་དང་། །
རིགས་པ་དང་ནི་སོ་སོའི་དཔེ། །
བསྒྲུབ་བྱ་མི་རྟག་རབ་བྱེད་དང་། །
དུས་འདས་མཚུངས་པའི་ལྟག་ཆོད་ནི། །
ཉི་ཤུ་རྩ་བཞི་ཕྱོགས་གླང་གིས། །
བཀག་ཕྱིར་གྲགས་པས་བཏང་སྙོམས་མཛད། །
དེ་དག་གི་ངོས་འཛིན་རིམ་བཞིན་བཤད་ན། དཔེར་ན་རྒོལ་བས་དུང་སྒྲ་ཆོས་ཅན། མི་རྟག་སྟེ། རྩོལ་བ་ལས་བྱུང་བའི་ཕྱིར་བུམ་པ་བཞིན་ནོ་ཞེས་བཀོད་པ་རྟགས་ཡང་དག་ཡིན་མོད་ཀྱི། དེ་ལ་ཕྱིར་རྒོལ་གྱིས་དོན་མེད་པར་བསྙད་བཏགས་པ་སྟེ། འདི་ལྟར་ཕྲད་པ་དང་མཚུངས་པའི་ལྟག་ཆོད་ནི་རྟགས་དང་བསྒྲུབ་བྱ་ཕྲད་ན་རྒྱ་མཚོ་དང་ཕྲད་པའི་ཆུ་ལྟར་གཅིག་ཏུ་འགྱུར་ལ། མ་ཕྲད་ན་སྒྲ་ལ་མིག་གིས་གཟུང་བྱ་ལྟར་སྒྲུབ་མི་ནུས་སོ་ཟེར་བའོ། །
གཏན་ཚིགས་དང་མཚུངས་པ་ནི་རྟགས་སྔ་ན་བསྒྲུབ་བྱ་མེད་པས་མི་ནུས་ལ། ཕྱི་ན་གྲུབ་ཟིན་པས་མི་དགོས་ཤིང་། དུས་མཉམ་ན་གླང་གི་རྭ་ཕན་ཚུན་ལྟར་རྟགས་དང་རྟགས་ཅན་དུ་མི་རུང་ངོ་ཟེར་བའོ། །
རྟག་པ་དང་མཚུངས་པ་ནི་སྒྲ་དེ་མི་རྟག་པ་དང་ལྡན་ནམ་མི་ལྡན། མི་ལྡན་ན་མ་འབྲེལ་བའི་ཕྱིར་བསྒྲུབ་བྱར་མི་རུང་ལ། ལྡན་ན་རྟག་པར་ཐལ་ཏེ། རང་ཉིད་མི་རྟག་པ་མ་ཡིན་པའི་ཕྱིར་ཟེར་བའོ། །
མ་སྨྲས་པ་དང་མཚུངས་པ་ནི་རྟགས་འདི་མ་བཀོད་པའི་སྔར་སྒྲ་རྟག་པར་ཐལ། འདིས་མི་རྟག་པར་གྲུབ་པའི་ཕྱིར་ཟེར་བའོ། །
མ་སྐྱེས་པ་དང་མཚུངས་པ་ནི་སྒྲ་རྩོལ་བ་ལས་སྐྱེས་པས་མི་རྟག་པར་འགྱུར་ན། 

༼༢༧༧༽
སྐྱེས་ཕྱིན་རྩོལ་བ་མེད་པས་རྟག་པར་ཐལ་ཟེར་བའོ། །
འབྲས་བུ་མཚུངས་པ་ནི་སྒྲའི་རྩོལ་བྱུང་སྒྲ་ཉིད་ཡིན་པས་དེས་སྒྲ་མི་རྟག་པར་མི་འགྲུབ། བུམ་པའི་རྩོལ་བྱུང་སྒྲ་ལ་མེད་ཟེར་བའོ། །
ཆོས་མཐུན་པར་མཚུངས་པ་ནི་བུམ་པ་དང་དུང་སྒྲ་གཉིས་རྩོལ་བྱུང་དུ་མཚུངས་པས་མཐུན་དཔེ་དང་དཔེ་ཅན་དུ་རུང་ན་ནམ་མཁའ་དང་དུང་སྒྲ་གཉིས་ལུས་ཅན་མ་ཡིན་པར་མཚུངས་པས་ནམ་མཁའ་ཡང་དེའི་མཐུན་དཔེར་རུང་ངོ་ཟེར་བའོ། །
ཆོས་མི་མཐུན་པ་དང་མཚུངས་པ་ནི་དུང་སྒྲ་དང་ནམ་མཁའ་རྩོལ་བྱུང་ཡིན་མིན་ཐ་དད་པས་དུང་སྒྲའི་མཐུན་དཔེར་ནམ་མཁའ་མི་རུང་ན་བུམ་པ་དང་ཡང་ལུས་ཅན་ཡིན་མིན་ཐ་དད་པས་མཐུན་དཔེར་མི་རུང་ཟེར་བའོ། །
རྣམ་རྟོག་མཚུངས་པ་ནི་བུམ་པ་མི་རྟག་པ་དང་ཆོས་མི་མཐུན་པས་སྒྲ་རྟག་པར་འགྱུར་ཏེ། བུམ་པ་ནི་ཚོས་པ་ཉིད་དང་མིག་གིས་གཟུང་བྱ་ཡིན་ལ། སྒྲ་ནི་མ་ཚོས་པ་དང་མཉན་བྱ་ཡིན་པའི་ཕྱིར་ཟེར་བའོ། །
ཁྱད་པར་མེད་པར་མཚུངས་པ་ནི་རྩོལ་བྱུང་གི་རྟག་པ་དེ་རྩོལ་བ་ལས་བྱུང་ཚད་མི་རྟག་པར་འགྲུབ་པར་སྤྱིར་འཇུག་གི སྒྲ་ཁོ་ནར་མི་འཇུག་ཟེར་བའོ། །
དམིགས་པ་དང་མཚུངས་པ་ནི་རྩོལ་བྱུང་དེ་མི་རྟག་པ་ལ་རྟགས་ཡང་དག་མ་ཡིན་ཏེ། དེ་མེད་ཀྱང་གྲུབ་པའི་ཕྱིར། དཔེར་ན་གློག་མི་རྟག་པར་སྒྲུབ་པ་ལ་མངོན་སུམ་མམ། རྟགས་གཞན་གྱིས་འགྲུབ་པ་བཞིན་ནོ་ཟེར་བའོ། །
ཐེ་ཚོམ་མཚུངས་པ་ནི་རྩོལ་བྱུང་ནི་མི་མངོན་པ་གསལ་བ་དང་སྔར་མེད་སྐྱེ་བ་གཉིས་ལ་མཐོང་བས། འདིར་གསལ་བ་ཡིན་ནམ་

༼༢༧༨༽
སྐྱེ་བ་ཡིན་ཞེས་ཐེ་ཚོམ་ཟ་བས་རྟགས་འདིས་མི་རྟག་པ་སྒྲུབ་མི་ནུས་ཟེར་བའོ། །
དོན་གྱིས་གོ་བར་མཚུངས་པ་ནི་རྩོལ་བ་ལས་བྱུང་བས་མི་རྟག་ན། རྩོལ་བ་ལས་མ་བྱུང་བའི་གློག་ལ་སོགས་པ་རྟག་པར་དོན་གྱིས་གོ་བ་ཐོབ་བོ་ཟེར་བའོ། །
ཐལ་འགྱུར་དང་མཚུངས་པའི་ལྟག་ཆོད་ནི་རྟགས་ཀྱིས་སྒྲ་མི་རྟག་པར་འགྲུབ་ན་སྒྲ་ཁོ་ན་མི་རྟག་པའི་རྟགས་འགོད་དགོས་ཟེར་བའོ། །

དེ་ལྟར་བཅུ་བཞི་པོ་རྣམས་ཀུན་ལས་བཏུས་སུ་གསུངས་པ་ཡིན་ལ། རིགས་བརྟགས་ལས། འཕེལ་བ་དང་མཚུངས་པ་ནི་སྒྲ་བུམ་པ་དང་མཚུངས་པའི་ཕྱིར་གཟུགས་ཅན་དུ་ཐལ་ཟེར་བའོ། །
འགྲིབ་པ་དང་མཚུངས་པ་ནི་བུམ་པ་སྒྲ་དང་མཚུངས་པའི་ཕྱིར་གཟུགས་ཅན་མ་ཡིན་པར་ཐལ་ཟེར་བའོ། །
བརྗོད་པ་དང་མཚུངས་པ་ནི་སྒྲ་བསྒྲུབ་བྱར་འགྱུར་ན་རྒྱུ་མཚན་མཚུངས་པའི་ཕྱིར་བུམ་པའང་བསྒྲུབ་བྱར་ཐལ་ཟེར་བའོ། །
མ་བརྗོད་པ་དང་མཚུངས་པ་ནི་བུམ་པ་བསྒྲུབ་བྱར་མི་འགྱུར་ན་རྒྱུ་མཚན་མཚུངས་པས་སྒྲའང་བསྒྲུབ་བྱ་མ་ཡིན་པར་ཐལ་ཟེར་བའོ། །
རིགས་པ་དང་མཚུངས་པ་ནི་རྩོལ་བྱུང་གིས་སྒྲ་མི་རྟག་པར་འགྲུབ་ཀྱང་ལུས་ཅན་མ་ཡིན་པས་རྟག་པར་ཡང་འགྲུབ་ཟེར་བའོ། །
སོ་སོའི་དཔེ་དང་མཚུངས་པ་ནི་སྒྲ་ལ་དཔེ་བུམ་པ་བཀོད་པས་མི་རྟག་པར་འགྱུར་ན་དཔེ་ནམ་མཁའ་བཀོད་ན་རྟག་པར་འགྱུར་ཟེར་བའོ། །
བསྒྲུབ་བྱ་དང་མཚུངས་པ་ནི་སྒྲ་མི་རྟག་པར་སྒྲུབ་པ་ལ་སྒྲུབ་ངག་ཡན་ལག་ལྔ་ལྡན་བཀོད་པ་ན་

༼༢༧༩༽
དཔེ་བུམ་པ་ལའང་ཡན་ལག་ལྔ་ལྡན་བཀོད་དགོས་ཟེར་བའོ། །
མི་རྟག་པར་མཚུངས་པ་ནི་རྩོལ་བྱུང་གི་རྟགས་ཀྱིས་མི་རྟག་པར་སྒྲུབ་ན་རྩོལ་བ་ལས་བྱུང་ཚད་ཆོས་ཅན་དུ་ཇི་སྟེ་མི་འཇོག འཇོག་པར་རིགས་ཏེ། རྟགས་འཇུག་པའི་ཡུལ་ཡིན་པར་མཚུངས་པའི་ཕྱིར་ཟེར་བའོ། །
རབ་བྱེད་དང་མཚུངས་པ་ནི་སྒྲ་དེ་རྩོལ་བྱུང་ཉིད་མིན་ན་རྟགས་དེ་མི་འཇུག་ལ། ཡིན་ན་མཉན་བྱའང་སྒྲ་ཉིད་ཡིན་པས་མཉན་བྱ་བཀོད་ཀྱང་རུང་ངོ་ཟེར་བའོ། །
དུས་འདས་མཚུངས་པའི་ལྟག་ཆོད་ནི་བུམ་པ་དང་མཚུངས་པ་ཉིད་ཀྱིས་སྒྲ་རྟག་པར་འགྲུབ་སྟེ། མུན་ནང་གི་བུམ་པ་སྔར་མི་གསལ་བ་སྣང་བ་དང་ཕྲད་པས་གསལ་བ་བཞིན་སྒྲའང་སྔར་ནས་ཡོད་ཀྱང་མི་གསལ་བ་ལ་རྐྱེན་དང་ཕྲད་པས་གསལ་བར་འགྱུར་བ་ཡིན་ཞེས་ཟེར་བའོ། །
དེ་དག་ཇི་རིགས་པར་གཏན་ཚིགས་ལྟར་སྣང་དག་གི་ནང་དུ་འདུ་བ་ཡིན་ནོ། །
དེ་ལྟར་བཅུ་དང་བསྡོམས་པའི་ཉི་ཤུ་རྩ་བཞི་ནི་ཕྱོགས་གླང་གིས་བཀག་ཟིན་པའི་ཕྱིར་ན་ཆོས་ཀྱི་གྲགས་པས་བཏང་སྙོམས་སུ་མཛད་པ་ཡིན་ནོ། །
དགོས་པ་སྐབས་བསྡུ་ན། ལྟག་ཆོད་འདི་དག་མ་ཤེས་ན། །
གཞུང་ལུགས་ཆེན་པོ་འཆད་པ་ཡི། །
ཕྱོགས་སྔ་ཕལ་ཆེར་མི་རྟོགས་པས། །
ཕྱོགས་ཙམ་ཕྱེ་སྟེ་བཤད་པ་ཡིན། །
བར་སྐབས་ཀྱི་ཚིགས་བཅད་དོ། །
ཞེས་སོ། །
གསུམ་པ་རྩོད་པའི་སྐབས་ཀྱི་ངག་གི་དབྱེ་བ་ལ་གསུམ་སྟེ། གང་

༼༢༨༠༽
ཟག་དང་། དགོས་པ་དང་། བརྗོད་ཚུལ་གྱི་སྒོ་ནས་དབྱེ་བའོ། །
དང་པོ་ནི། གང་ཟག་གསུམ་ལ་བརྗོད་ཚུལ་དྲུག་ཡོད་དེ། སྔར་རྒོལ་ལ་དོན་གྱི་དངོས་པོ་འཇོག་པ་དང་སྐྱོན་སྤོང་གི་ངག་གཉིས། ཕྱིར་རྒོལ་ལ་འདོད་པ་འདྲི་བ་དང་སྐྱོན་བརྗོད་པའི་ངག་གཉིས། དཔང་པོ་ལ་རྗེས་སུ་བརྗོད་པ་དང་རྣམ་པར་དབྱེ་བའི་ངག་གཉིས་ཏེ་དྲུག་ཡོད་པའི་ཕྱིར། གཉིས་པ་དགོས་པའི་སྒོ་ནས་དབྱེ་བ་ལ་གཉིས་ཏེ། རང་གི་འདོད་པ་སྒྲུབ་པའི་ངག་དང་། གཞན་གྱི་འདོད་པ་སུན་འབྱིན་པའི་ངག་གོ །སྔ་མ་ལ་ཡང་དག་དང་། ལྟར་སྣང་གི་དབྱེ་བ་གཉིས་སོ། །
དང་པོ་ལའང་ངག་དགོད་པའི་ཚུལ། སྒྲུབ་ངག་གི་བྱེད་པའོ། །
དང་པོ་ནི། ཚུལ་གསུམ་ཚང་བའི་སྒྲུབ་བྱེད་སྟོན་པ་སྒྲུབ་པའི་ངག་ཡང་དག་གི་མཚན་ཉིད་ཡིན་ཅིང་། དེ་ལ་དགག་གཞག་སྤང་གསུམ་ལས། དང་པོ་ལ་གཉིས། སྔ་རབས་པའི་ལུགས་དགག་པ་དང་། གངས་

༼༢༨༡༽
ཅན་པའི་ལུགས་དགག་པའོ། །
དང་པོ་ནི། སྔ་རབས་པ་དག་ཡན་ལག་ལྔ་ལྡན་དུ་འགོད་དེ། འདི་ལྟར་སྒྲ་ནི་མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན། བུམ་པ་བྱས་པ་དེ་བཞིན་དུ་སྒྲའང་བྱས། དེའི་ཕྱིར་སྒྲ་མི་རྟག་གོ་ཞེས་སོ། །

དེའང་སྒྲ་མི་རྟག་སྟེ་ཞེས་པ་དམ་བཅའ། བྱས་པའི་ཕྱིར་ཞེས་པ་གཏན་ཚིགས། དཔེར་ན་བུམ་པ་བཞིན་ཞེས་པ་དཔེ། བུམ་པ་བྱས་པ་དེ་བཞིན་དུ་སྒྲའང་བྱས་ཞེས་པ་ཉེར་སྦྱོར། དེའི་ཕྱིར་སྒྲ་མི་རྟག་ཅེས་པ་མཇུག་སྡུད་ཡིན་པར་འདོད་དོ། །
འདི་ལ་དམ་བཅའ་དང་། ཉེར་སྦྱོར་དང་། མཇུག་སྡུད་གསུམ་པོ་ལྷག་ཅིང་། སྤྱི་ཁྱབ་མ་ཚང་བའི་སྐྱོན་ཡོད་པའི་ཕྱིར་མི་འཐད་དེ། སྒྲ་ཞེས་པ་ཕྱོགས་ཆོས་ངེས་པའི་གཞི་དང་། མི་རྟག་སྟེ་ཞེས་པ་ཁྱབ་འབྲེལ་ངེས་པའི་ཆེད་དུ་བཀོད་པ་མ་ཡིན་པར་དམ་བཅའ་ཙམ་ཡིན་ན། དེ་ནི་གང་ལ་བསྒྲུབ་བྱར་སོང་བའི་གང་ཟག་དེའི་ངོར་མ་གྲུབ་པའི་རང་བཞིན་ཡིན་པས། དེ་བརྗོད་ཀྱང་རྟོགས་པ་དོན་མཐུན་སྐྱེད་མི་ནུས་ལ། མ་བརྗོད་ཀྱང་རྒྱུ་མཚན་བཀོད་པ་ཉིད་ཀྱིས་འགྲུབ་པས་ལྷག་པ་ཡིན་ཞིང་། ཉེར་སྦྱོར་གཏན་ཚིགས་དང་ཟློས་ལ། མཇུག་སྡུད་དམ་བཅའ་དང་ཟློས་པའི་ཕྱིར་དེ་གཉིས་ཀྱང་ལྷག་པ་དང་། དཔེ་སྨྲོས་ཀྱང་དེའི་སྟེང་དུ་ཁྱབ་འབྲེལ་ངེས་བྱེད་གང་བྱས་ན་མི་རྟག་པས་ཁྱབ་ཞེས་པ་ལྟ་བུ་བརྗོད་དགོས་པའང་ཆད་པའི་ཕྱིར་རོ། །

༼༢༨༢༽
གཉིས་པ་གངས་ཅན་པའི་ལུགས་དགག་པ་ནི། བོད་ཁ་ཅིག་ཡན་ལག་གཉིས་པ་ལའང་སྒྲ་ཡང་བྱས་པས་ཞེས་པ་ལྟ་བུ་རྣམ་དབྱེ་གསུམ་པ་དང་། འགའ་ཞིག་ལྔ་པ་སྦྱར་བ་མི་འཐད་དེ། དེ་ལྟ་བུའི་ངག་འཕྲོ་ཅན་དེས་དམ་བཅའ་འདྲེན་ལ། གལ་ཏེ་དམ་བཅའ་མ་བརྗོད་ན་ནི་དེའི་ངག་མ་རྫོགས་པའི་ཕྱིར་དྲི་དགོས་པར་འགྱུར་ཏེ། དཔེར་ན་ཟན་ཟ་བར་དོན་གྱིས་གོ་ཡང་ཟ་བས་ཤེའམ། ཟ་བ་ལས་ཞེས་བརྗོད་པའི་ཤུགས་ཀྱིས་ཟ་བས་ཅི་ཡིན། ཟ་བ་ལས་ཅི་ཡིན་ཞེས་དྲི་བ་འཇུག་པ་བཞིན་ནོ། །
གཉིས་པ་རང་གི་ལུགས་ལ་མི་མཁས་པ་ལ་སྦྱོར་བའི་ཚུལ་དང་། མཁས་པ་ལ་སྦྱོར་བའི་ཚུལ་གཉིས་ལས། དང་པོ་ནི། དཔེ་བུམ་པ་ལྟ་བུའི་སྟེང་དུ་བྱས་པ་ལ་མི་རྟག་པས་ཁྱབ་པ་ཚད་མའི་སྟོབས་ཀྱིས་ངེས་ཀྱང་། བྱས་པ་ཡིན་ཚད་ལ་མི་རྟག་པས་ཁྱབ་པ་དྲན་མ་ནུས་པ་ལྟ་བུའི་རྒོལ་བ་བླུན་པོ་ལ་ནི་ཚིག་ཉུང་ཞིང་དོན་རྒྱས་པ་སྒྲུབ་ངག་ཡན་ལག་གཉིས་ལྡན་ཚང་བར་སྦྱར་དགོས་ཏེ། དེས་ཚུལ་གསུམ་ཆར་ལ་དྲན་པ་བསྐྱེད་དགོས་པའི་ཕྱིར་རོ། །
དེའང་རྗེས་

༼༢༨༣༽
འགྲོ་དང་ཕྱོགས་ཆོས་བརྗོད་པ་མཐུན་པ་ཅན་གྱི་ངག་གང་བྱས་ན་མི་རྟག་སྟེ། བུམ་པ་བཞིན་སྒྲ་ཡང་བྱས་སོ་ཞེས་པ་ལྟ་བུ་དང་། ལྡོག་ཁྱབ་དང་ཕྱོགས་ཆོས་བརྗོད་པ་མི་མཐུན་པ་ཅན་གྱི་ངག དཔེར་ན་གང་མི་རྟག་པ་མ་ཡིན་པ་དེ་བྱས་པའང་མ་ཡིན་ཏེ། ནམ་མཁའ་བཞིན། སྒྲ་ནི་བྱས་སོ་ཞེས་པ་ལྟ་བུ་གཉིས་ཡིན་ལ། དེ་ལས་ཕྱོགས་ཆོས་དང་ཁྱབ་པ་གཉིས་པོ་སྔ་ཕྱི་གང་ལྟར་བརྗོད་ཀྱང་དོན་ལ་ཁྱད་པར་མེད་པས་སྔོན་དུ་ཕྱོགས་ཆོས་བཀོད་ཀྱང་རུང་ངོ་། །
དེ་གཉིས་གང་ལྟར་ཡང་མཐའ་རྟེན་རྫོགས་པའི་ཚིག་ཏུ་སྦྱར་དགོས་པས། གོང་དུ་བཀོད་པ་ལྟར་གྱི་ཁྱབ་པ་སྔོན་འགྲོ་ཅན་ལ་ནི་སྒྲ་ཡང་བྱས་སོ་ཞེས་ཕྱོགས་ཆོས་ལ་མཐའ་རྟེན་སྦྱར་ལ། ཕྱོགས་ཆོས་སྔོན་འགྲོ་ཅན་ལ་ནི་བུམ་པ་བཞིན་ནོ་ཞེས་པ་ལྟ་བུ་ཁྱབ་པ་ལ་མཐའ་རྟེན་སྦྱར་བར་བྱའོ། །
གཉིས་པ་མཁས་པ་ལ་སྦྱོར་བའི་ཚུལ་ནི། རྒོལ་བ་མཁས་པ་བྱས་པ་ལ་མི་རྟག་པས་ཁྱབ་པ་ངེས་ཤིང་། ཁར་འབྱིན་པ་ལ་ནི། འོ་ན། སྒྲ་ཡང་བྱས་སོ་ཞེས་གཏན་ཚིགས་ཉིད་ཁོ་ན་བརྗོད་པས་ཀྱང་འགྲུབ་བོ། །
གསུམ་པ་རྩོད་པ་སྤང་བ་ནི། ཀུན་ལས་བཏུས་ལས། རང་གིས་ངེས་བཞིན་གཞན་དག་ལ། །
ངེས་པ་བསྐྱེད་པར་འདོད་པ་ཡི། །
ཕྱོགས་

༼༢༨༤༽
ཆོས་དང་ནི་འབྲེལ་པ་ཡིས། །
བསྒྲུབ་བྱ་བརྗོད་བྱ་གཞན་རྣམས་སྤང་། །

ཞེས་གསུངས་པའི་འབྲེལ་བ་དང་བསྒྲུབ་བྱའི་བར་གྱི་ཚིག་བསྡུ་བ་རྣམ་དབྱེ་དེ་དང་གི་དོན་ཅན་ཟླས་དབྱེ་བར་བཤད་ནས་ཕྱོགས་ཁྱབ་བསྒྲུབ་བྱ་གསུམ་ག་བརྗོད་དགོས་པར་གསུངས་པ་དང་འགལ་ལོ་ཞེས་ཟེར་ཡང་། འབྲེལ་པ་དང་བསྒྲུབ་བྱ་ཞེས་པ་དེ་ལྟ་མ་ཡིན་གྱི། འབྲེལ་པ་ཡིས་བསྒྲུབ་བྱ་བརྗོད་ཅེས་རྣམ་དབྱེ་གསུམ་པ་དེ་ཡི་སྐྱེས་བུ་ཡི་བསྡུ་བ་ཡིན་པའི་ཕྱིར་འགལ་བ་མེད་དེ། དེ་ལྟ་ན་བསྒྲུབ་བྱ་བསྒྲུབ་བྱའི་ཆོས་ལ་འཇུག་པའི་ཕྱིར་རོ། །
གཉིས་པ་སྒྲུབ་ངག་གི་བྱེད་པ་ནི། སྒྲུབ་པའི་ངག་དེར་ཕྱིར་རྒོལ་གྱི་རྒྱུད་ལ་འབྲས་བུ་རྗེས་དཔག་བསྐྱེད་པ་ཡིན་པས། འབྲས་མིང་རྒྱུ་ལ་བཏགས་ནས་གཞན་དོན་རྗེས་དཔག་གི་ཐ་སྙད་བྱས་སོ། །
གཉིས་པ་ལྟར་སྣང་གི་དབྱེ་བ་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། སྒྲུབ་བྱེད་ཀྱི་ངག་ཡང་དག་མ་ཡིན་པ་བཀོད་པ་སྒྲུབ་པ་ལྟར་སྣང་གི་མཚན་ཉིད་ཡིན་ནོ། །

༼༢༨༥༽
གཉིས་པ་དབྱེ་བ་ནི། རྟགས་ཚུལ་གསུམ་མ་ཚང་བ་བཀོད་པ་དོན་སྐྱོན་ཅན། རྟགས་ཚུལ་གསུམ་ཚང་ཡང་ཕྱིར་རྒོལ་གྱིས་ངེས་རུང་མེད་པ་བཀོད་པ་བློ་སྐྱོན་ཅན། ཚུལ་གསུམ་ངེས་པར་བྱེད་ཀྱང་བརྗོད་ཚུལ་མི་བཟང་བ་སྒྲ་སྐྱོན་ཅན་ཏེ། དེ་ལྟར་དབྱེ་བ་ཡི་སྒོ་ནས་ལྟར་སྣང་དེ་ཡང་རྣམ་པ་གསུམ་ཡིན་ནོ། །
དེ་ལས་རང་དོན་དུ་དོན་གྱི་སྐྱོན་འགའ་ཞིག་དཔྱད་པ། གཞན་དོན་དུ་བློ་དང་སྒྲའི་སྐྱོན་ཡང་དཔྱད་དགོས་སོ། །
གཉིས་པ་གཞན་གྱི་འདོད་པ་སུན་འབྱིན་པའི་ངག་ལ་གཉིས། ཡང་དག་དང་། ལྟར་སྣང་ངོ་། །
དང་པོ་ནི། སྐྱོན་ལ་སྐྱོན་དུ་བརྗོད་པའི་སྒོ་ནས་ལོག་རྟོག་སེལ་བ་ཡིན་ལ། དེ་ལ་དབྱེ་ན་ཡུལ་ལ་མཚན་ཉིད། གཏན་ཚིགས། བསྒྲུབ་བྱའི་སྐྱོན་གསུམ་དང་། ངོ་བོ་ལ་དོན་བློ་སྒྲ་སྐྱོན་གསུམ། བརྗོད་ཚུལ་གྱིས་རྣལ་མ་དང་ཐལ་འགྱུར་གཉིས་ཏེ། དེ་ལྟར་དབྱེ་བས་སུན་འབྱིན་དེའང་རྣམ་པ་གསུམ་ཡིན་ནོ། །

༼༢༨༦༽
གཉིས་པ་ལྟར་སྣང་ནི། སུན་འབྱིན་ལྟར་སྣང་བ་སྐྱོན་ལ་སྐྱོན་དུ་མི་བརྗོད་པ་ཡིན་ལ། དེ་ལ་མུ་སྟེགས་བྱེད་དང་བོད་འགའ་ཞིག་ཚར་གཅད་ཉེར་གཉིས་དང་། ལྟག་ཆོད་འགའ་ཞིག་གི་གྲངས་དང་། དོན་བློ་སྒྲ་སྐྱོན་སོགས་གྲངས་ངེས་སྣ་ཚོགས་བྱེད་མོད། དེ་མི་འཐད་དེ། རྒོལ་བས་སྒྲུབ་བྱེད་ཡང་དག་བཀོད་པ་ལ་ཕྱོགས་སྣ་ཚོགས་ནས་སྨད་དམ། རང་ལ་བསྟོད་དམ། འབྲེལ་མེད་གཞན་འཆད་ནའང་དེ་དག་ཏུ་མི་འདུ་བའི་ཕྱིར་རོ། །
དེས་ན་སྤྱི་རིགས་བསྡུས་ན་སྐྱོན་མི་བརྗོད་པ་དང་སྐྱོན་མིན་བརྗོད་པ་གཉིས་ཡིན་ལ། ནང་གསེས་ཀྱི་དབྱེ་བ་བྱས་ན་བསམ་གྱིས་མི་ཁྱབ་བོ། །
གསུམ་པ་བརྗོད་པའི་ཚུལ་གྱི་སྒོ་ནས་དབྱེ་བ་དེ་ལ་རང་རྒྱུད་དང་ཐལ་འགྱུར་གཉིས་ཡིན་པ་ལས། རང་རྒྱུད་ནི་སྔར་བཤད་ཟིན་ཅིང་། ཐལ་འགྱུར་འཆད་པ་ལ་གཉིས་ཏེ། ཐལ་བའི་རྣམ་གཞག་དང་། ལན་འདེབས་ཚུལ་ལོ། །

༼༢༨༧༽
དང་པོ་ལ་དགག་གཞག་སྤང་གསུམ་གྱི། དང་པོ་ལའང་ཕྱོགས་སྔ་བརྗོད་པ་དང་། དེ་དགག་པ་གཉིས་ལས། དང་པོ་ནི། སྤྱིར་ཐལ་འགྱུར་བཀོད་ཚད་ལ་བཞི་ལས་དབྱེ་བའི་བཅུ་བཞི་ཡོད་དོ་ཞེས་གངས་ཅན་པ་དག་དེ་ལྟར་འདོད་ཅིང་། དེའང་རྩ་བའི་དབྱེ་བ་བཞིན་རྟགས་ཁྱབ་གཉིས་ཀ་མ་གྲུབ་པ། རྟགས་འབའ་ཞིག་མ་གྲུབ་པ། ཁྱབ་པ་འབའ་ཞིག་མ་གྲུབ་པ། གཉིས་ཀ་གྲུབ་པའོ། །
དང་པོ་ནི། སངས་རྒྱས་པའི་ངོར་སྒྲ་རྟག་པའི་ཕྱིར་གཞལ་བྱ་མ་ཡིན་པར་ཐལ་ཞེས་པ་ལྟ་བུའོ། །
གཉིས་པ་རྟགས་འབའ་ཞིག་མ་གྲུབ་པ་ནི། སྒྲ་རྟག་པའི་ཕྱིར་མ་བྱས་པར་ཐལ་ཞེས་པ་ལྟ་བུའོ། །
གསུམ་པ་ཁྱབ་པ་འབའ་ཞིག་མ་གྲུབ་པ་ནི། སྒྲ་གཞལ་བྱ་ཡིན་པའི་ཕྱིར་རྟག་པར་ཐལ་ཞེས་པ་ལྟ་བུའོ། །

བཞི་པ་གཉིས་ཀ་གྲུབ་པ་ལ་བཞི་སྟེ། གཉིས་ཀ་ཚད་མ། གཉིས་ཀ་ཁས་བླང་། རྟགས་ཚད་མ་ཁྱབ་པ་ཁས་བླང་། རྟགས་ཁས་བླང་ཁྱབ་པ་ཚད་མས་གྲུབ་པའོ། །
དང་པོ་ནི། སྒྲ་བྱས་པའི་ཕྱིར་མི་རྟག་པར་ཐལ་ཞེས་པའི་ཐལ་བ་དེ་སངས་རྒྱས་པའི་ངོར་བཀོད་པའི་ཚེ་གཉིས་ཀ་ཚད་མ་དང་། ཁས་བླང་གཉིས་ཀས་འགྲུབ་པས་བསལ་བ་ཡེ་མེད་ཡིན་ལ། སྒྲ་རྟག་པར་འདོད་པའི་ངོར་བཀོད་པའི་ཚེ་རྟགས་

༼༢༨༨༽
ཚད་མ་དང་ཁས་བླང་གཉིས་ཀས་འགྲུབ་ཀྱང་ཁྱབ་པ་ཚད་མ་ཁོ་ནས་འགྲུབ་ཀྱི། ཁས་བླང་གིས་མི་འགྲུབ་པས་དེ་ལ་ཁས་བླང་གིས་བསལ་བ་ཡོད་དོ། །
གཉིས་པ་གཉིས་ཀ་ཁས་བླང་ནི། སྒྲ་མིག་གིས་གཟུང་བྱ་ཡིན་པའི་ཕྱིར་རྟག་པར་ཐལ་ཞེས་པ་དེ་སྒྲ་མིག་གིས་གཟུང་བྱ་དང་། མིག་གིས་གཟུང་བྱ་ཡིན་ན་རྟག་པས་ཁྱབ་པར་འདོད་པའི་ངོར་བཀོད་པ་ན་སྒྲ་མི་རྟག་པར་ཚད་མས་འགྲུབ་པ་ངེས་ན་ཚད་མས་བསལ་འབབ་ཅིང་། དེ་ཁས་ཀྱང་བླངས་ན་ཁས་བླང་གིས་བསལ་བ་འབབ་ལ། སྒྲ་མི་རྟག་པར་ཡང་མ་ངེས་ན་རྟགས་ཁྱབ་གཉིས་ཀ་ཚད་མས་མི་གྲུབ་ཀྱང་ཁས་བླང་གིས་འགྲུབ་པས་བསལ་བ་ཡེ་མེད་ཡིན་ནོ། །
གསུམ་པ་རྟགས་ཚད་མ་ཁྱབ་པ་ཁས་བླང་ནི། སྒྲ་བྱས་པའི་ཕྱིར་རྟག་པར་ཐལ་ཞེས་པ་སྟེ། སྒྲ་བྱས་པ་དང་དེ་ལ་རྟག་པས་ཁྱབ་པར་འདོད་པའི་ངོར་བཀོད་པ་ན་སྒྲ་མི་རྟག་པར་ཚད་མས་གྲུབ་པ་ངེས་ན་ཚད་མས་བསལ་བ་འབབ་ཅིང་། དེ་ཁས་ཀྱང་བླངས་ན་ཁས་བླང་གིས་བསལ་བ་འབབ་ལ། སྒྲ་མི་རྟག་པར་ཡང་མ་ངེས་ན་རྟགས་ཚད་མ་དང་ཁས་བླང་གཉིས་ཀས་འགྲུབ་ཅིང་། ཁྱབ་པ་ཚད་མས་མི་འགྲུབ་ཀྱང་ཁས་བླང་གིས་འགྲུབ་པས་བསལ་བ་ཡེ་མེད་ཡིན་ནོ། །
བཞི་པ་རྟགས་ཁས་བླང་ཁྱབ་པ་ཚད་མས་གྲུབ་པ་ནི། སྒྲ་རྟག་པའི་ཕྱིར་མ་བྱས་པར་ཐལ་ཞེས་པ་སྟེ། སྒྲ་རྟག་པ་དང་དེ་ལ་མ་བྱས་པས་ཁྱབ་པར་འདོད་པའི་ངོར་བཀོད་ན་འདི་ལའང་བསལ་བ་ཡོད་མེད་ཀྱི་སྒོ་ནས་སྔར་ལྟར་གསུམ་དུ་འགྱུར་རོ། །
ཐལ་བ་བཅུ་བཞི་པོ་དེ་ལས་རྟག་དང་ཁྱབ་པ་གཉིས་ཀ་མ་གྲུབ་པ་ལ་ནི་གཉིས་ཀ་མ་གྲུབ་ཅེས་པའི་ལན་ཐེབས་ལ། རྟགས་འབའ་

༼༢༨༩༽
ཞིག་མ་གྲུབ་པ་ལ་རྟགས་མ་གྲུབ་པ་དང་ཁྱབ་པ་འབའ་ཞིག་མ་གྲུབ་པ་ལ་ཁྱབ་པ་མ་གྲུབ་ཅེས་པས་ལན་ཐེབས་ཤིང་། བསལ་བ་ཡེ་མེད་བཞི་པོ་ལ་འདོད་ལན་ཐེབས་པས། བདུན་པོ་དེ་ནི་ལན་གྱིས་བཟློག་པར་ནུས་པ་དང་། ལྷག་མ་རྣམས་ལན་གྱིས་བཟློག་པར་མི་ནུས་པའི་དབང་ལས་ཕྱི་མ་རྣམས་ཡང་དག་དང་། སྔ་མ་རྣམས་ལྟར་སྣང་ཡིན་ལ། རེ་རེའང་བདུན་བདུན་ཡིན་ནོ། །
ཡང་དག་བདུན་པོ་དེ་དག་གི་ཆོས་ཅན་གཞིར་བཞག་ནས་རང་རང་གི་རྟགས་ལོག་ལ་ཐལ་དང་། ཆོས་ལོག་ལ་ཕྱིར་སྦྱར་བའི་ཚེ་སྔ་མ་དྲུག་གིས་རང་རྒྱུད་མི་འཕེན་ཏེ། བཟློག་པ་ན་ཚུལ་གསུམ་མི་ཚང་བའི་ཕྱིར་དང་། འདིར་བསྟན་གྱི་བདུན་པའམ་བཞི་པའི་བཞི་པ་རྟགས་ཁས་བླང་། ཁྱབ་པ་ཚད་མའི་ནང་ཚན་ཚད་བསལ་ཅན་ལའང་སྒྲའི་སྤྱི་ལྡོག་ལྟ་བུ་ཆོས་ཅན་དུ་བཟུང་ན་རྟགས་ལོག་མི་རྟག་པ་སྒྲའི་སྤྱི་ལྡོག་ལ་མི་འཁྲུལ་ལ། སྤྱི་རང་མཚན་ཆོས་ཅན་དུ་བཟུང་ན་ཚུལ་གསུམ་ཚང་བར་འགྱུར་བས་ན་དེའི་ཕྱེད་ཀྱིས་འཕེན་ལ། ཕྱེད་ཀྱིས་མི་འཕེན་པ་ཡིན་ནོ་ཞེས་ཟེར་རོ། །
གཉིས་པ་དེ་དག་དགག་པ་ནི། ཐལ་འགྱུར་ལ་རྩ་བའི་དབྱེ་བ་རྟགས་ཁྱབ་གཉིས་ཀ་མ་གྲུབ་པ་སོགས་བཞིར་འཐད་ན། རང་རྒྱུད་ལ་ཡང་དེ་ལྟར་དབྱེ་བ་འཐད་པ་ཐལ་བས་རྒྱུ་མཚན་མཚུངས་པའི་ཕྱིར་དང་

༼༢༩༠༽
ཡང་རྟགས་གྲུབ་པ་མེད་ན་ཁྱབ་པ་གྲུབ་མ་གྲུབ་དཔྱོད་པ་སྲོག་ཆད་པ་ལ་དབང་པོ་ཡོད་མེད་དཔྱོད་པ་ལྟར་འགལ་བའི་ཕྱིར་དང་། རྟགས་མ་གྲུབ་ན་མ་གྲུབ་པའི་ཁོངས་སུ་འདུ་བས་ལོགས་སུ་དབྱེ་བ་དགོས་པ་མེད་ལ། དགོས་པ་མེད་བཞིན་དུ་དབྱེ་ན་ལྟག་ཆོད་ཀྱི་ངེས་པ་ལྟར་འགྱུར་བས་མི་རུང་བའི་ཕྱིར་ཏེ། རྟགས་ཕྱེད་མ་གྲུབ་པ་དང་ཁྱབ་པ་ཕྱེད་མ་གྲུབ་པ་སོགས་མཐའ་མེད་དུ་ཐལ་བར་འགྱུར་བའི་ཕྱིར། དེས་ན་ཐལ་འགྱུར་བཞིར་དབྱེ་བ་མི་འཐད་དོ། །

དེ་ལྟར་རྟགས་མ་གྲུབ་པ་ལས་ལོགས་སུ་རྟགས་ཁྱབ་གཉིས་ཀ་མ་གྲུབ་ཅེས་མ་གྲུབ་གཉིས་སུ་ཕྱེ་བ་ལྷག་པའི་ཕྱིར་དང་། ཁྱབ་པ་འགལ་ཞེས་པའི་ལན་ཐེབས་པའི་ཐལ་འགྱུར་ལྟར་སྣང་སྒྲ་བྱས་པའི་ཕྱིར་རྟག་པར་ཐལ་ཟེར་བ་ལྟ་བུ་ཆད་པའི་ཕྱིར་དང་། རྟགས་མེད་བཞིན་དུ་ཁྱབ་པ་གྲུབ་པར་འདོད་པ་འཁྲུལ་པ་ཡིན་པ་དེས་ན་ཐལ་འགྱུར་བཅུ་བཞིར་དབྱེ་བ་འང་འཐད་པ་མིན་ནོ། །
གཉིས་པ་རང་ལུགས་གཞག་པ་ལ་གཉིས་ཏེ། ཐལ་འགྱུར་ཡང་དག་དང་། ལྟར་སྣང་ངོ་། །
དང་པོ་ལ་གཉིས་ཏེ། མཚན་ཉིད་དང་། དབྱེ་བའོ། །

༼༢༩༡༽
དང་པོ་ནི། སོ་སོའི་འདོད་པ་བརྗོད་ནས་མི་འདོད་པ་སྒྲུབ་པའི་ངག་གོ །གཉིས་པ་དབྱེ་བ་ལ་གསུམ། སྒྲུབ་བྱེད་འཕེན་པ་དང་། མི་འཕེན་པ་དང་། དེ་དག་གི་དབྱེ་བ་དཔེར་བརྗོད་པའོ། །
དང་པོ་ནི། སྒྲུབ་པའི་ཐལ་འགྱུར་དེ་ལ་ཆོས་གསུམ་ལྡན་ཞིག་དགོས་པ་ནི་རྟགས་ཕྱིར་རྒོལ་གྱི་བདེན་ཞེན་གྱིས་ཁས་ལེན་པ་ལྡོག་ཁྱབ་ཚད་མས་གྲུབ་པ། དམ་བཅའ་ལ་ཚད་མས་བསལ་བ་ཞུགས་པའོ། །
དེ་ཉིད་དངོས་སུ་རྟགས་ཚད་མས་མ་གྲུབ་པའི་ཕྱིར་སྒྲུབ་པའི་ངག་མིན་ཡང་བཟློག་ན་ཚུལ་གསུམ་ཚང་བས་སྒྲུབ་པའི་མཚན་ཉིད་ཡོད་པ་ཡིན་ནོ། །
དེ་བཟློག་པས་རང་རྒྱུད་ཇི་ལྟར་འཕེན་པའི་ཚུལ་ལ། ཁ་ཅིག་ཐལ་བའི་ཆོས་བཟློག་པས་སྒྲུབ་པའི་ངག་ཉིད་འཕེན་ཞེས་ཟེར་ཡང་། རང་རྒྱུད་ཀྱི་ཁྱབ་པ་ནི་ཐལ་བའི་ཁྱབ་པ་བཟློག་པས་འཕེན་མོད། ཕྱོགས་ཆོས་ནི་ཤུགས་ཀྱིས་འཕེན་པ་ལས་དངོས་སུ་མི་འཕེན་ཏེ། ཐལ་བའི་ངག་གིས་རང་རྒྱུད་ཀྱི་ཕྱོགས་ཆོས་ཀྱང་འཕེན་ན་སྦྱོར་བ་འཇིག་པའི་ཕྱིར་རོ། །
དེས་ན་ཐལ་བའི་ངག་བཟློག་པ་ལས་རང་རྒྱུད་ཀྱི་དོན་འཕེན་མོད། ངག་ཇི་ལྟར་བཟློག་

༼༢༩༢༽
བཞིན་དུ་ནི་འཕེན་པ་མིན་ནོ། །
གཉིས་པ་མི་འཕེན་པ་ནི། སྒྲུབ་བྱེད་མི་འཕེན་པའི་ཐལ་འགྱུར་ནི་ཡང་དག་པའི་ཐལ་བ་ཡིན་ཀྱང་བཟློག་ན་དོན་གྱི་ཚང་བའི་ཚུལ་གསུམ་མི་འཕེན་པ་དག་གོ །གསུམ་པ་དེ་དག་གི་དབྱེ་བ་དཔེར་བརྗོད་པ་ནི། ལུགས་འདི་ལ་སྤྱིར་གཏན་ཚིགས་ཡང་དག་ལ་འབྲས་བུ་དང་རང་བཞིན་གྱི་གཏན་ཚིགས་གཉིས། འབྲེལ་ཟླ་མ་དམིགས་པའི་གཏན་ཚིགས་བཞི། ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་གཏན་ཚིགས་བཅུ་གཉིས། ཕན་ཚུན་སྤང་འགལ་ལ་བརྟེན་པའི་གཏན་ཚིགས་གཉིས་ཏེ་ཉི་ཤུར་གྲངས་ངེས་པས། ཐལ་འགྱུར་ལའང་དེ་དག་གི་མིང་ཅན་གྱི་ཐལ་འགྱུར་ཉི་ཤུར་གྲངས་ངེས་སོ། །
དེ་ལ་བུམ་པ་མ་དམིགས་པའི་ཕྱིར་བུམ་པ་མེད་པར་ཐལ་བ་ཞེས་པ་ལྟ་བུ་རང་བཞིན་མ་དམིགས་པའི་ཐལ་འགྱུར་དང་། དུ་བ་མེད་པའི་ཕྱིར་དུ་རྒྱུ་ནུས་པ་ཐོགས་མེད་མེད་པར་ཐལ་ཞེས་འབྲས་བུ་མ་དམིགས་པའི་ཐལ་འགྱུར་དང་། ནོག་ལྐོག་ཤལ་དང་མི་ལྡན་པའི་ཕྱིར་བ་ལང་མ་ཡིན་པར་ཐལ་ཞེས་ཁྱབ་བྱེད་མ་དམིགས་པའི་ནང་ཚན་མཚན་ཉིད་མ་དམིགས་པ་སྟེ། དེ་གསུམ་གྱིས་སྒྲུབ་བྱེད་མི་འཕེན་ལ། དེའི་ལྷག་མ་ཁྱབ་བྱེད་མ་དམིགས་པ་གཞན་དང་བཅས་པའི་ཡང་དག་གི་གཏན་

༼༢༩༣༽
ཚིགས་བཅོ་བརྒྱད་པོ་ཀུན་གྱིས་སྒྲུབ་བྱེད་འཕེན་པར་ཤེས་པར་བྱ་སྟེ། ལྡོག་པས་རང་རིགས་འཕེན་པ་ལ་བཞི། གཞན་རིགས་འཕེན་པ་ལ་བཅུ་བཞི་འབྱུང་བ་འདི་རིགས་གཏེར་ཧོར་པར་གྱི་རྩ་འགྲེལ་གཉིས་ཆར་ན་སྣང་ཞེས་ཀུན་མཁྱེན་བླ་མ་ཆེན་པོས་གསུངས་པ་ལྟར་འཆད་ན། དང་པོ་བཞི་ནི། དཔེར་ན་གྲང་རེག་ཡོད་པའི་ཕྱིར་མེ་མེད་པར་ཐལ་ཞེས་རང་བཞིན་དང་འགལ་བའི་རང་བཞིན་དམིགས་པའི་ཐལ་འགྱུར་གྱིས་གྲང་རེག་མེད་དེ། མེ་ཡོད་པའི་ཕྱིར་ཞེས་རང་བཞིན་འགལ་དམིགས་ཉིད་འཕེན་པ་དང་། དེ་བཞིན་དུ་བ་མོའི་རེག་པ་ཡོད་པའི་ཕྱིར་ཙནྡན་གྱི་མེ་མེད་པར་ཐལ་ཞེས་ཁྱབ་བྱེད་དང་། འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས་དེ་ཉིད་ཀྱི་རང་རྒྱུད་འཕེན་པ་དང་། སྤུ་ལོང་བྱེད་ཡོད་པའི་ཕྱིར་དུ་བ་མེད་པར་ཐལ་ཞེས་རྒྱུ་དང་འགལ་བའི་འབྲས་བུ་དམིགས་པའི་ཐལ་འགྱུར་གྱིས་དེ་ཉིད་ཀྱི་རང་རྒྱུད་འཕེན་པ་དང་། ལྟོས་བཅས་ཡིན་པའི་ཕྱིར་མ་ངེས་པར་ཐལ་ཞེས་ཕན་ཚུན་སྤང་འགལ་ལ་བརྟེན་པའི་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས་དེ་ཉིད་ཀྱི་རང་རྒྱུད་འཕེན་པ་རྣམས་སོ། །

ཕྱི་མ་བཅུ་བཞི་ལ། མེ་མེད་པའི་ཕྱིར་དུ་བ་མེད་པར་ཐལ་ཞེས་རྒྱུ་མ་དམིགས་པའི་ཐལ་འགྱུར་གྱིས་མེ་ཡོད་དེ། དུ་བ་ཡོད་པའི་ཕྱིར་ཞེས་འབྲས་རྟགས་ཀྱི་རང་རྒྱུད་འཕེན་པ་དང་། དུ་བ་ཡོད་པའི་ཕྱིར་མེ་ཡོད་པར་ཐལ་ཞེས་འབྲས་བུ་དམིགས་པའི་ཐལ་འགྱུར་གྱིས་དུ་བ་མེད་དེ། མེ་མེད་པའི་ཕྱིར་ཞེས་རྒྱུ་མ་དམིགས་པའི་རང་རྒྱུད་འཕེན་པ་སྟེ། དེ་གཉིས་ནི་རྒྱུ་མ་དམིགས་པ་དང་འབྲས་བུ་མ་དམིགས་པ་ཕན་ཚུན་བཟློག་པའོ། །

༼༢༩༤༽
འགལ་དམིགས་བཅུ་གཉིས་ཀྱི་གསུམ་སྔོན་དུ་སོང་ཟིན་པའི་ལྷག་མ་དགུ་ལ་འགལ་བའི་རང་བཞིན་དམིགས་པའི་སྐོར་གསུམ་ནི། བ་མོའི་རེག་པ་ཡོད་པའི་ཕྱིར་མེ་མེད་པར་ཐལ་ཞེས་རང་བཞིན་དང་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས་བ་མོའི་རེག་པ་མེད་དེ། མེ་ཡོད་པའི་ཕྱིར་ཞེས་ཁྱབ་བྱེད་དང་འགལ་བའི་རང་བཞིན་དམིགས་པའི་རང་རྒྱུད་འཕེན་པ་དང་། སྤུ་ལོང་བྱེད་ཡོད་པའི་ཕྱིར་མེད་པར་ཐལ་ཞེས་རང་བཞིན་དང་འགལ་བའི་འབྲས་བུ་དམིགས་པའི་ཐལ་འགྱུར་གྱིས་སྤུ་ལོང་བྱེད་མེད་དེ། མེ་ཡོད་པའི་ཕྱིར་ཞེས་རྒྱུ་དང་འགལ་བའི་རང་བཞིན་དམིགས་པའི་རང་རྒྱུད་འཕེན་པ་དང་། དེ་བཞིན་དུ་གྲང་རེག་གི་དངོས་རྒྱུ་ཡོད་པའི་ཕྱིར་མེ་མེད་པར་ཐལ་ཞེས་རང་བཞིན་དང་འགལ་བའི་རྒྱུ་དམིགས་པའི་ཐལ་འགྱུར་གྱིས་འབྲས་བུ་དང་འགལ་བའི་རང་བཞིན་དམིགས་པའི་རང་རྒྱུད་འཕེན་པའོ། །
འགལ་བའི་འབྲས་བུ་དམིགས་པའི་སྐོར་གསུམ་ནི། བ་མོའི་རེག་པ་ཡོད་པའི་ཕྱིར་དུ་བ་མེད་པར་ཐལ་ཞེས་རྒྱུ་དང་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས་ཁྱབ་བྱེད་དང་འགལ་བའི་འབྲས་བུ་དམིགས་པའི་རང་རྒྱུད་འཕེན་པ་དང་། གྲང་རེག་གི་དངོས་རྒྱུ་ཡོད་པའི་ཕྱིར་དུ་བ་མེད་པར་ཐལ་ཞེས་རྒྱུ་དང་འགལ་བའི་རྒྱུ་དམིགས་པའི་ཐལ་འགྱུར་གྱིས་འབྲས་བུ་དང་འགལ་བའི་འབྲས་བུ་དམིགས་པའི་རང་རྒྱུད་འཕེན་པ་དང་། གྲང་རེག་ཡོད་པའི་ཕྱིར་དུ་བ་མེད་པར་ཐལ་ཞེས་རྒྱུ་དང་འགལ་བའི་རང་བཞིན་དམིགས་པའི་ཐལ་འགྱུར་གྱིས་རང་བཞིན་དང་འགལ་བའི་འབྲས་བུ་དམིགས་པའི་རང་རྒྱུད་འཕེན་པའོ། །
འགལ་བའི་ཁྱབ་བྱ་དམིགས་

༼༢༩༥༽
པའི་སྐོར་གསུམ་ནི། གྲང་རེག་ཡོད་པའི་ཕྱིར་ཙནྡན་གྱི་མེ་མེད་པར་ཐལ་ཞེས་ཁྱབ་བྱེད་དང་འགལ་བའི་རང་བཞིན་དམིགས་པའི་ཐལ་འགྱུར་གྱིས་རང་བཞིན་དང་འགལ་བའི་ཁྱབ་བྱ་དམིགས་པའི་རང་རྒྱུད་འཕེན་པ་དང་། སྤུ་ལོང་བྱེད་ཡོད་པའི་ཕྱིར་ཙནྡན་གྱི་མེ་མེད་པར་ཐལ་ཞེས་ཁྱབ་བྱེད་དང་འགལ་བའི་འབྲས་བུ་དམིགས་པའི་ཐལ་འགྱུར་གྱིས་རྒྱུ་དང་འགལ་བའི་ཁྱབ་བྱ་དམིགས་པའི་རང་རྒྱུད་འཕེན་པ་དང་། གྲང་རེག་གི་དངོས་རྒྱུ་ཡོད་པའི་ཕྱིར་ཙནྡན་གྱི་མེ་མེད་པར་ཐལ་ཞེས་ཁྱབ་བྱེད་དང་འགལ་བའི་རྒྱུ་དམིགས་པའི་ཐལ་འགྱུར་གྱིས་འབྲས་བུ་དང་འགལ་བའི་ཁྱབ་བྱ་དམིགས་པའི་རང་རྒྱུད་འཕེན་པའོ། །
འགལ་དམིགས་འདིས་རང་རྒྱུད་ལ་རྒྱུ་དམིགས་པ་རྟགས་སུ་མི་རུང་ཡང་། ཐལ་འགྱུར་ལ་རུང་བ་ནི་ཕ་རོལ་པོའི་ཁས་བླངས་པ་ཐལ་འགྱུར་གྱི་རྟགས་སུ་འགྱུར་བའི་གནད་ཀྱིས་སོ། །
ཕན་ཚུན་སྤང་འགལ་གྱི་ནང་ཚན་ཚད་མའི་གནོད་འགལ་སྔར་སོང་ཟིན་ནས། འདིར་ཁྱབ་བྱེད་འགལ་བ་དམིགས་པ་ནི་རྟགས་དངོས་ཡིན་པའི་ཕྱིར་མ་ཁྱབ་པར་ཐལ་ཞེས་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས་ཁྱབ་བྱེད་དང་འགལ་བ་དམིགས་པའི་རང་རྒྱུད་འཕེན་པའོ། །
ཁྱབ་བྱེད་མ་དམིགས་པ་དང་རང་བཞིན་ཕན་ཚུན་བཟློག་པ་གཉིས་ནི་ཤིང་མེད་པའི་ཕྱིར་ཤ་པ་མེད་པར་ཐལ་ཞེས་ཁྱབ་བྱེད་མ་དམིགས་པའི་ཐལ་འགྱུར་གྱིས་རང་བཞིན་གྱི་གཏན་ཚིགས་འཕེན་པ་དང་། ཤ་པ་ཡོད་པའི་ཕྱིར་ཤིང་ཡོད་པར་ཐལ་ཞེས་རང་བཞིན་གྱི་ཐལ་འགྱུར་གྱིས་ཁྱབ་བྱེད་མ་དམིགས་པའི་རང་རྒྱུད་འཕེན་པའོ། །

༼༢༩༦༽
གཉིས་པ་ལྟར་སྣང་ནི། འདོད་པ་བརྗོད་ཀྱང་མི་འདོད་པ་སྒྲུབ་པ་མེད་པའི་ཐལ་བ་ནི་ལྟར་སྣང་སྟེ། ལན་གྱིས་བཟློག་པར་ནུས་པ་དག་གོ །གསུམ་པ་རྩོད་པ་སྤང་བ་ནི། མུ་སྟེགས་བྱེད་ཁ་ཅིག་གཞན་གྱིས་ཁས་བླངས་པ་གཏན་ཚིགས་སུ་རུང་བ་ཡིན་ན་ནི་ཁས་བླངས་པའི་གཏན་ཚིགས་ཞེས་བྱ་བ་ཡང་དག་གི་གཏན་ཚིགས་བཞི་པ་སྲིད་པར་འགྱུར་ལ། ཁས་བླངས་པ་དེ་རྟགས་སུ་མི་རུང་ན་ནི་ཐལ་འགྱུར་གྱི་ཕྱོགས་ཆོས་མི་འགྲུབ་པས་ཐལ་བས་སྒྲུབ་པ་ཞེས་བྱ་བའི་ཚུལ་འདི་ནི་མི་འཐད་དོ་ཞེས་ཟེར་རོ་ལོ། །
རང་རྒྱུད་ཀྱི་གཏན་ཚིགས་དེ་སྔར་རྒོལ་རང་ཉིད་ཀྱིས་མ་གྲུབ་ན་བསྒྲུབ་བྱ་སྒྲུབ་མི་ནུས་པའི་ཕྱིར་དེ་ལ་གཞན་གྱིས་ཁས་བླངས་པ་ཙམ་རྟགས་སུ་མི་རུང་ཡང་། ཐལ་འགྱུར་ལ་ནི་མི་མཚུངས་ཏེ། ཆོས་འགའ་ཞིག་གི་ཁྱབ་བྱ་ཁས་ལེན་བཞིན་དུ་ཁྱབ་བྱེད་མི་འདོད་པའི་བླུན་པོ་གཞན་གྱིས་ཀུན་ཏུ་བཏགས་པ་ལ་ནང་འགལ་བ་སྟོན་པའི་ཆེད་དུ་ཐལ་བ་བསྒྲུབ་པ་ཡིན་པས་སྐྱོན་ཡོད་པ་མིན་ནོ། །
གཉིས་པ་ལན་འདེབས་ཚུལ་ལ་གཉིས་ཏེ། མི་འཐད་པ་དགག་པ། 

༼༢༩༧༽
འཐད་པ་བརྗོད་པའོ། །
དང་པོ་ནི། ཐལ་འགྱུར་གྱི་ལན་ནི་རྟགས་མ་གྲུབ་པ་དང་། ཁྱབ་མ་གྲུབ་པ་དང་། འདོད་ཐོག་སྟེ་སྒོ་གསུམ་དུ་ངེས་སོ་ཞེས་ཁ་བ་ཅན་པ་རྣམས་དེ་སྐད་སྨྲའོ། །
དེ་ལྟར་ན་མི་མཐུན་ཕྱོགས་ཁོ་ན་ལ་འཇུག་པའི་འགལ་བ་དང་ཕྱོགས་གཉིས་ལ་འཇུག་པའི་མ་ངེས་པ་གཉིས་ཀ་ཁྱབ་པ་མ་གྲུབ་པའི་ལྟར་སྣང་ཞེས་གཅིག་ཏུ་འགྱུར་ལ། འདོད་ན་གཏན་ཚིགས་ལྟར་སྣང་ལ་གཉིས་སུ་གྲངས་ངེས་པར་འགྱུར་ཞིང་། གཉིས་པོ་དེའང་མ་གྲུབ་པ་ཡིན་པར་མཉམ་པའི་ཕྱིར་མཐར་གཏན་ཚིགས་ལྟར་སྣང་ཀུན་ལ་མ་གྲུབ་ཅེས་བརྗོད་པས་ལན་ཐེབས་པས་གཅིག་ཏུ་འདུ་བར་འགྱུར་རོ། །
གལ་ཏེ་གཉིས་ཀ་མ་གྲུབ་པ་ཡིན་མོད་ཀྱི། རྟགས་མ་གྲུབ་པ་དང་ཁྱབ་པ་མ་གྲུབ་ཅེས་གཉིས་སུ་འབྱེད་དགོས་ཏེ། མ་ཕྱེ་ན་ངོས་མི་ཟིན་པས་རྩོད་པ་མི་བདེའོ་ཞེ་ན། དེ་ནི་སྔ་མ་ལའང་མཚུངས་སོ། །
ཡང་ན་ཁྱབ་པ་འགལ་བ་ལ་ཁྱབ་པ་མ་གྲུབ་ཅེས་བརྗོད་པ་དེ་འཁྲུལ་བར་ཡང་འགྱུར་ཏེ། དཔེར་ན་སྒྲ་བྱས་པའི་ཕྱིར་རྟག་པར་ཐལ་ཞེས་པ་ལ་བྱས་ཀྱང་མི་རྟག་ན་ཅི་སྟེ། ཁྱབ་པ་མ་གྲུབ་ཅེས་བརྗོད་ན་བྱས་པ་ལ་རྟག་པ་སྲིད་པར་ཤུགས་ལ་ཁས་བླངས་པའི་ཕྱིར་རོ། །

༼༢༩༨༽
གཉིས་པ་འཐད་པ་བརྗོད་པ་ནི། དེས་ན་མཁས་པས་ཐལ་འགྱུར་གྱི་ལན་ནི་འགལ། མ་ངེས། མ་གྲུབ། འདོད་པ་སྟེ་རྣམ་པར་ཐར་པའི་སྒོ་བཞིས་གདབ་བོ། །
ཐལ་འགྱུར་ཡང་དག་ལན་གྱིས་བཟློག་པར་མི་ནུས་པ་ཡིན་ན་འཁོན་འཛིན་དང་ཐབས་ཀྱིས་མི་བཤོལ་བར་ཚད་མས་གྲུབ་པ་དེ་ཡི་རྗེས་སུ་འབྲངས་ན་དམ་པའི་ལུགས་ཡིན་ནོ། །
དེ་ལྟར་འཐད་ཕྱོགས་སྒྲུབ་པ་དང་མི་འཐད་པའི་ཕྱོགས་སུན་འབྱིན་བྱེད་ཀྱི། རིགས་པའི་གཞུང་ལུགས་དྲི་མ་མེད་པ་གང་ཟག་གང་གི་ཤེས་པར་གྱུར་པས་མཁས་པ་དེ་དག་ནི་རྫོགས་པ་ཡི་སངས་རྒྱས་རྣམས་ཀྱི་བསྟན་པ་རྣམ་པར་དག་པ་གཞན་དྲིང་མི་འཇོག་པའི་བློ་གྲོས་ཀྱིས་འཛིན་ནུས་པ་ཡིན་ནོ། །
ཚད་མ་རིགས་པའི་གཏེར་ལས་གཞན་དོན་རྗེས་སུ་དཔག་པ་བརྟག་པའི་རབ་ཏུ་བྱེད་པ་སྟེ་བཅུ་གཅིག་པའི་མཆན་འགྲེལ་བཤད་པའོ།།  །།

༼༢༩༩༽
རྩ་བའི་གསུམ་པ་བསྟན་བཅོས་མཐར་ཕྱིན་པའི་བྱ་བ་ལ་གསུམ། བསྟན་བཅོས་ཇི་ལྟར་བརྩམས་པའི་ཚུལ། དེའི་དགེ་བ་སངས་རྒྱས་ཀྱི་སར་བསྔོ་བ། རྩོམ་པ་པོའི་མཚན་བསྟན་ནས་བསྟན་བཅོས་ལ་ཡིད་ཆེས་བསྐྱེད་པའོ། །
དང་པོ་ལ་ལྔའི། དང་པོ་རྩོམ་པ་པོའི་ཤེས་རབ་ཀྱི་ཁྱད་པར་བསྟན་པ་ནི། སྐྱེ་བ་གོང་མ་དང་། དེའི་ཡང་གོང་མ་སོགས་སྐྱེ་བ་སྔ་མ་རྣམས་སུ་བརྩོན་པས་ཡང་དང་ཡང་དུ་གཞུང་ལུགས་ལ་མཁས་པ་དག་བསྟེན་ཅིང་། དེའང་ཕྱོགས་རེ་ཤེས་ཙམ་མིན་པ་མཁས་པ་ཆེན་པོ་རྣམས་ལ་ལེགས་གསུང་དགོངས་འགྲེལ་དང་བཅས་པའི་ཚུལ་མཐའ་དག་སྔོན་དུ་སྦྱངས་ཟིན་པའི་ཤུགས་

༼༣༠༠༽
ཀྱིས་སྐུ་ཚེ་འདིར་ལན་རེའམ་ཟུང་རེ་ཐོས་པ་ཙམ་གྱིས་གཞུང་ལུགས་ཀུན་གྱི་ཚིག་དང་དོན་གྱི་ཆ་མ་ལུས་པ་བདེ་བླག་ཏུ་ཤེས་ནུས་པའི་བློ་དང་ལྡན་པ་ནི་ཀུན་དགའ་རྒྱལ་མཚན་དཔལ་བཟང་པོ་སྟེ། དོན་དུ་རྗེ་བཙུན་བརྟན་པའི་འཁོར་ལོ་ལས་གཉིས་སུ་མེད་དོ། །
གཉིས་པ་གང་ལ་བརྟེན་ནས་བརྩམས་པའི་ཚུལ་ནི། ཕས་རྒོལ་གྱི་ཕྱོགས་ཐམས་ཅད་ལས་རྣམ་པར་རྒྱལ་བ་དཔལ་ལྡན་ཕྱོགས་ཀྱི་གླང་པོ་དང་། ཆོས་ཀྱི་གྲགས་པའི་གཞུང་ཆེན་པོ་ཚད་མ་མདོ་དང་རྣམ་འགྲེལ་ལ་སོགས་པའི་སྡེ་བདུན་དང་། དེ་དག་གི་དགོངས་འགྲེལ་གཞན་དང་བཅས་པ་རྣམས་ལེགས་པར་རྟོགས་ཤིང་། དེའི་ཕྱིར་རྟོག་གེའི་རིགས་ལམ་གྱི་གནད་གསང་མ་ནོར་བའི་ཚུལ་ཤེས་ནས་ཡང་དག་པའི་རིགས་པ་མཆོག་གི་ལམ་གསལ་བའི་བསྟན་བཅོས་རིགས་པའི་གཏེར་ཞེས་བྱ་བ་འདི་བསྒྲུབས་པ་ཡིན་ནོ། །
གསུམ་པ་བརྩམས་པའི་དགོས་པ་དངོས་བསྟན་པ་ནི། ཐུབ་པ་སེར་སྐྱའི་ལུགས་འཛིན་གྲངས་ཅན་པ་དེ་ཉིད་ཉེར་ལྔ་འདོད་པ་དང་། དྲང་སྲོང་རྐང་མིག་པའི་གཞུང་འཛིན་པ་རིག་བྱེད་པ་དང་། འུག་པའི་བུའི་

༼༣༠༡༽
ལུགས་བྱེ་བྲག་པ་ཚིག་གི་དོན་དྲུག་འདོད་པ་དང་། མཁའ་གོས་ཅན་ཞེས་གཅེར་བུ་པ་སྟེ་ཚིག་གི་དོན་དགུ་འདོད་པ་དང་། ཚུ་རོལ་མཛེས་པ་བ་སྟེ་རྒྱང་འཕེན་པའི་གཞུང་འཛིན་པ་རྣམས་དང་། ཐོས་སྒྲོགས་པ་སྟེ་བྱེ་སྨྲ་དང་། གངས་རིའི་ཁྲོད་དུ་གནས་པ་ཕྱ་གཙང་དོན་གསུམ་སོགས་ཀྱིས་ལྡོག་པ་དོན་ལ་ཡོད་པར་འདོད་པ་སོགས་རང་བཟོའི་གཞུང་ལུགས་སྣ་ཚོགས་སུ་སྨྲ་བ་རྣམས་ཀྱི་རྟོག་གེ་ངན་པ་འཇོམས་པར་བྱེད་པའི་སླད་དུ་བསྟན་བཅོས་ཆེན་པོ་འདི་བྱས་སོ། །
བཞི་པ་དེས་ན་མཁས་པར་བསྟེན་རིགས་པར་བསྟན་པ་ནི། བློ་ཡི་ནུས་པ་ཅུང་ཟད་ཡོད་ཀྱང་ལེགས་པར་བཤད་པའི་སྙིང་པོའམ་དོན་མ་རྙེད་ཅིང་། ཉིན་དང་མཚན་དུའང་འབད་པ་བྱས་ཀྱང་གཞུང་ལུགས་ཕྱོགས་རེ་ཙམ་ཡང་མཐའ་ཆོད་པའམ་དཔྱིས་མ་ཕྱིན་པ་དང་། རྟག་ཏུ་བརྩོན་པས་ཏིང་འཛིན་བསྒྲུབས་ཀྱང་རྣམ་རྟོག་ཅུང་ཟད་མགོ་ནོན་པ་ཙམ་ལས་སངས་རྒྱས་དགྱེས་པའི་ལམ་རྣམ་དག་ལས་གོལ་བ་དག་ཀྱང་མཐོང་བས། ཀྱེ་མ་སྙིགས་དུས་ཀྱི་སྐྱེ་བོ་ཕྱོགས་རེའི་དོན་ཙམ་ལ་ཆོག་ཤེས་སུ་འཛིན་པ་རྣམས་ཀྱང་བླང་དོར་སྐྱོན་ཡོན་གྱི་ཚུལ་ལེགས་པར་སོམས་ལ། སླར་ཡང་དག་པའི་གནད་སྟོན་པའི་མཁས་པ་བསྟེན་པར་རིགས་སོ། །

༼༣༠༢༽
ལྔ་པ་དེ་རྒྱུ་མཚན་གྱི་སྒོ་ནས་ངེས་པར་བྱ་བ་ནི། སྡེ་བདུན་ནས་བཤད་པའི་རིགས་པའི་དེ་ཁོ་ན་ཉིད་མ་ནོར་བའི་ཚུལ་ནི་འདི་ཡིན་ནོ་ཞེས་རྒན་པོའི་ཟེར་སྒྲོས་བསྐྱར་བའི་ལུགས་ངན་པ་དེ་དོར་ནས་ས་སྐྱ་པཎྜི་ཏ་ངས་ཚུལ་འདི་བཤད་པ་ཡིན་ལ། སྐྱེས་སྦྱངས་ཀྱི་བློ་ནུས་དང་ལྡན་པས་རིགས་པའི་གནད་མཁྱེན་པ་དེ་དག་བསྟན་བཅོས་འདི་བཞེད་ཅིང་དགའ་བར་འགྱུར་མོད། འདིའི་དོན་མཆོག་ཏུ་ཟབ་པས་ན་ལན་མང་པོར་ཐོས་སུ་ཟིན་ཀྱང་བླུན་པོའི་སྤྱོད་ཡུལ་དུ་གྱུར་པ་མིན་ནོ། །
གཉིས་པ་དེའི་དགེ་བ་སངས་རྒྱས་ཀྱི་སར་བསྔོ་བ་ནི། དེ་ལྟར་ལེགས་པར་བཤད་པས་གང་ཟག་སྐལ་བ་དང་ལྡན་པ་རྣམས་ཀྱི་བློ་གྲོས་ཀྱི་མིག་ཕྱེ་བར་བྱས་ནས། དེ་ལ་ཟབ་ཅིང་ཕྲ་བ་ཤེས་བྱའི་དེ་ཁོ་ན་ཉིད་འདིའོ་ཞེས་ཇི་ལྟ་བ་བཞིན་དུ་ལེགས་པར་བསྟན་པའི་དགེ་བ་འདི་ཡིས་ཟབ་ཅིང་རྒྱ་ཆེ་བའི་དོན་ཐམས་ཅད་མངོན་སུམ་དུ་གཟིགས་པའི་ཡེ་ཤེས་ཉིད་ཐོབ་ནས་རིས་སུ་མ་ཆད་པའི་འགྲོ་བ་ཀུན་གྱི་མཐར་ཐུག་གི་སྐྱབས་དམ་པར་གྱུར་ཅིག་ཅེས་སྨོན་ལམ་གནང་བའོ། །

༼༣༠༣༽
གསུམ་པ་རྩོམ་པ་པོའི་མཚན་བསྟན་ནས་བསྟན་བཅོས་ལ་ཡིད་ཆེས་བསྐྱེད་པ་ནི། དེ་ལྟར་ཚད་མ་རིགས་པའི་གཏེར་ཞེས་བྱ་བའི་བསྟན་བཅོས་འདི་ནི་རྡོ་རྗེ་གདན་ནས་དཔག་ཚད་བརྒྱ་འདས་པ་ཡུལ་བྱང་ཕྱོགས་ཁ་བ་ཅན་གྱི་རྒྱུད་དུ་བྱུང་བ་ཚིག་གི་འགལ་འབྲེལ་གཅོད་པ་སྒྲ་དང་། དོན་གྱི་འགལ་འབྲེལ་གཅོད་པ་ཚད་མ་དང་། པྲི་ཏ་ཛ་ཏའི་སྡེབ་སྦྱོར་དང་། མཁས་པའི་ཡིད་འཕྲོག་པའི་ཉམས་དང་ལྡན་པའི་ཚིག་གི་རང་བཞིན་ཅན་གྱི་སྙན་ངག་དང་། དེའི་སྐྱོན་ཡོན་འབྱེད་པའི་གཞུང་ཚིག་གི་རྒྱན་དང་། དངོས་བཏགས་ཀྱི་མིང་གི་ཚུལ་ཤེས་པའི་མངོན་བརྗོད་དང་། བཟོ་ལ་སོགས་པ་ཐ་སྙད་ཀྱི་གཙུག་ལག་རྣམས་ལེགས་པར་ཤེས་པས་འཆད་པ་དང་། རྩོམ་པ་དང་། རྩོད་པའི་ཚུལ་ལ་སྤོབས་པ་དགེ་བ་ཅན། ཁྱད་པར་ཚད་མའི་གཞུང་ཀུན་ལས་བཏུས་དང་། སྡེ་བདུན་གྱི་དགོངས་དོན་ཕྱིན་ཅི་མ་ལོག་པར་ཁོང་དུ་ཆུད་ཅིང་། བདེ་བར་གཤེགས་པའི་གསུང་རབ་མཐའ་དག་གི་ལུང་དང་། ངེས་དོན་རྣམ་པར་ངེས་པའི་རིགས་པ་དང་། གནད་དོན་བདེ་བླག་ཏུ་རྟོགས་པའི་མན་ངག་གི་ཚུལ་མཐའ་དག་ལ་བློའི་སྣང་བ་ཐོབ་པ་ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་

༼༣༠༤༽
ཞེས་བྱ་བས་ཚིག་སྒྲོས་ལྷུར་ལེན་པའི་སྡེབ་སྦྱོར་སྤངས་ནས་གནད་དོན་གོ་བདེ་བར་བཀྲོལ་ཏེ། ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ས་སྐྱའི་གཙུག་ལག་ཁང་དུ་ལེགས་པར་སྦྱར་བའོ།།  །།

༼༣༠༥༽
སླར་སྨྲས་པ། དཔྱད་གསུམ་མན་ངག་རྡོ་རྗེའི་རལ་གྲི་ཡིས། །
མ་རྟོགས་ལོག་རྟོག་ཐེ་ཚོམ་དྲྭ་བ་ཀུན། །
བཅད་ནས་ངེས་ཤེས་དད་པ་ཐོབ་པ་ནི། །
ཐར་པའི་ལམ་དུ་འདྲེན་པའི་ཤིང་རྟ་ཡིན། །
སྐྱེས་ཐོབ་བློ་མིག་ཁོ་ནས་རྟོགས་དཀའི་གཞུང་། །
འཇལ་བའི་སྤོབས་པ་ཕྲ་ཡང་དགེ་བའི་བཤེས། །
དུ་མའི་མན་ངག་སྒྲོན་མེ་སྙིང་དབུས་སུ། །
ཡང་ཡང་བཏེག་པས་གནད་གསང་ཅུང་ཟད་མཐོང་། །
ཐལ་ཕྲེང་འཁྲུལ་འཁོར་ཡུན་དུ་བསྐོར་གྱུར་ན། །
དོན་གྱི་གོ་བ་སྟེར་ཕུལ་ཆེ་ན་ཡང་། །
དང་པོའི་ལས་ཅན་བདེ་བླག་འཇུག་ཕྱིར་དང་། །

༼༣༠༦༽
རང་ཉིད་བརྗེད་ངས་གདུང་བ་གཞོམ་སླད་བྲིས། །
འདི་ཡི་མཐའ་དཔྱོད་མ་ལུས་ངག་ཆོས་ཀྱི། །
ལེགས་བཤད་ངག་གི་དཔལ་སྟེར་ཞེས་བྱ་བ། །
ཐལ་བའི་འཁྲུལ་འཁོར་རྣོན་པོ་གསལ་བ་དེར། །
འཇུག་ན་དཔྲོག་ཏུ་མེད་པའི་ངེས་ཤེས་སྟེར། །
གྲོགས་དག་ཚེ་འདིར་གཤིས་པར་མ་འཐམས་པར། །
རང་བློ་ཤེས་བྱ་ཀུན་ལ་མ་སྦྱངས་ན། །
ཐམས་ཅད་མཁྱེན་པ་ནམ་མཁའི་མཐའ་ལྟར་རིང་། །
ཞེས་པའི་རྡོ་རྗེའི་ལུང་དོན་སྙིང་ལ་ཆོངས། །
འདིར་འབད་དགེ་བའི་ཟླ་སྣང་འབུམ་གདལ་བས། །
ལུང་རྟོགས་བསྟན་པའི་ཀུནྡ་བཞད་པ་དང་། །
འགྲོ་བའི་ཡིད་ཀྱི་མུན་པ་ཀུན་བསལ་ཏེ། །
ཞི་བསིལ་དམ་པར་ངལ་འཚོ་ཐོབ་གྱུར་ཅིག །བདག་ཀྱང་ཚེ་རབས་ཀུན་ཏུ་དལ་འབྱོར་གྱི། །

༼༣༠༧༽
རྟེན་འདི་དགེ་བའི་བཤེས་ཀྱིས་ཡོངས་བཟུང་སྟེ། །
འགལ་འབྲེལ་གཅོད་པའི་རྡོ་རྗེའི་ངག་རྣོན་པོས། །
ལོག་སྨྲ་ཚར་གཅོད་སྐལ་ལྡན་རྗེས་འཛིན་ཤོག །ཅེས་ཚད་མ་རིགས་པའི་གཏེར་གྱི་མཆན་འགྲེལ་སྡེ་བདུན་གསལ་བའི་སྒྲོན་མེ་ཞེས་བྱ་བ་འདི་ནི་མཁན་ཆེན་ཐམས་ཅད་མཁྱེན་པ་བྱམས་པ་ཀུན་དགའ་བསྟན་པའི་རྒྱལ་མཚན་དང་། རྫོགས་པའི་སངས་རྒྱས་རྗེ་བླ་མ་འཇམ་དབྱངས་མཁྱེན་བརྩེའི་དབང་པོ་གཙོ་བོར་སྨྲོས་པའི་འདྲེན་མཆོག་དུ་མའི་ཞབས་རྡུལ་སྤྱི་བོས་ལེན་པ་འཇམ་དབྱངས་བློ་གཏེར་དབང་པོས་ཆུང་དུས་མཚན་ཉིད་ཀྱི་ཆོས་གྲྭ་འགྲིམས་སྐབས་ཐུབ་བསྟན་རྣམ་པར་རྒྱལ་བའི་མཁན་ཆེན་མི་ཕམ་སེང་གེ་རབ་རྒྱས་དང་། གནས་ལྔ་རིགས་པའི་པཎ་ཆེན་ཨ་བྷ་ཡ་ཤྲཱི་མཾ་གྱི་ཞལ་ནས་རྟགས་རིགས་པའི་སྐོར་ཕྱིན་ཅི་མ་ལོག་པར་ནོས་ཤིང་། ཁྱད་པར་ཡུལ་རྫ་སྟོད་ཀྱི་མ་ཧཱ་པཎྜི་ཏ་མི་ཕམ་ཕྱོགས་ལས་རྣམ་རྒྱལ་གྱི་ཞབས་པད་ཡུན་དུ་བསྟེན་ནས་རྣམ་འགྲེལ་དང་། རིགས་པའི་གཏེར་གྱི་གཞུང་བཤད་དཔྱིས་ཕྱིན་པར་ཐོབ་སྐབས་བློས་ཇི་ཟིན་ཡི་གེར་བཀོད་པ་ལ། དུས་ཕྱིས་རང་ལུགས་ཀྱི་ཡིག་ཆ་ཁུངས་ཐུབ་རྣམས་ལ་གཏུགས་ནས་གོ་བདེར་བྲིས་པའི་དགེ་བས་ལུང་རྟོགས་ཀྱི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག སརྦ་དཱ་ཀ་ལྱཱ་ཎཾ་བྷ་ཝ་ཏུ།།  །།

༼༣༠༨༽
དཔལ་ལྡན་བློ་གྲོས་དྷཱིཿལས་བྱུང་བ་གཞོན་ནུའི་ཚུལ་འཆང་མཛེས་པའི་སྐུ།
 །ཆུ་སྐྱེས་བསིལ་ཟེར་ཅན་དབུས་སྐྱིལ་མོ་ཀྲུང་བཅས་རོལ་པའི་འགྱིང་བག་ཅན། །
གུར་གུམ་མདོག་ཅན་ཟུར་ཕུད་ལྔ་པ་སྙན་གོང་ཨུཏྤལ་གྱིས་མཛེས་ཤིང་། །
སྣ་ཚོགས་རིན་ཆེན་རྒྱན་སྤྲས་ལྷ་ཡི་ན་བཟས་སྨད་གཡོགས་ལེགས་པར་བསྒོས། །
ཕྱག་གཡས་མཁའ་ལྟར་སྔོ་བའི་རལ་གྲི་ཚ་ཟེར་ཅན་འོད་རབ་འཕྲོས་པས། །
མུན་པའི་འཐིབས་པོ་དྲལ་ཞིང་བདུད་བཅོམ་དེ་བཞིན་ཉིད་དོན་ཐུགས་ཆུད་ཅིང་། །

